---
title: Rady pro rodinu a přátele pacientů
published: 2025-09-05
description: 'Jak reagovat, když vám váš blízký oznámí svou diagnózu? Jak mu nejlépe pomoci a jak mu zjednodušit léčbu? V tomto příspěvku zkusím odpovědět na takovéto otázky z pohledu pacienta.'
tags: ['Rady']
category: 'Rakovina'
draft: false
---

Zjistit od svého blízkého, že mu bylo diagnostikovaného něco tak hrozného jako je rakovina, může být šílené. Z vlastní zkušenosti vím, že lidi často mají problémy přijít na to, jak nejlépe reagovat, aby pacienta neurazili a zároveň mu ukázali svou náklonnost, lítost a ochotu pomoci. Jako pacient se na to asi dívám trochu jinak, více pragmaticky, ale i přes to bych se zde chtěla podívat na pár rad, jak s touto situací zacházet z mého pohledu nejlépe. 

Opět to přichází z poznámkou, že každý pacient je jiný a léčba se může projevovat velmi individuálně. Všechny následující myšlenky jsou pouze mé názory a věci, které bych osobně ocenila. A také chci říct, že jakákoli podobnost s reálnými postavami a konverzacemi, které se možná udály, je čistě náhodná. Rozhodně nechci, aby to vypadalo jako nějaké vyhlášení špatných reakcí, pouze jako vtipné anekdoty. Nemám nikomu nic za zlé a jsem moc vděčná za všechnu lásku a podporu, kterou jsem od své rodiny a přátel dostala. Znamená to pro mě opravdu hodně a děkuji vám za to.


# Takže jak reagovat?

Když se dozvíte diagnózu, je to šok pro všechny. Je naprosto normální, že v ten moment nevíte, co říct. Pokud však chcete svého blízkého podpořit, zkuste prostě být autentičtí a chápaví. Většinou stačí říct něco jednoduchého a upřímného jako: "To je mi moc líto," nebo "Jsem tu pro tebe," a zeptat se: "Co pro tebe můžu udělat?"

Je ale pár věcí, kterých bych vám doporučila se vyvarovat. Nesnažte se diagnózu zlehčovat slovy typu: "Neboj, to bude dobrý," nebo "Dneska už to není co dřív." Pozitivita je samozřejmě důležitá, ale když to s ní přeženete, pacient si pak může připadat, jako že to naopak on přehání s vážností své diagnózy. A stejně tak se prosím vyhněte srovnávání typu: "Moje teta to taky měla," obzvláště v případě, že to s tetou nakonec nedopadlo zrovna dobře. Rozumím, že ukázat svou empatii podobnou anekdotou se může zdát jako fajn nápad, ale často to může vypadat spíše tak, že se snažíte pozornost přetáhnout na sebe. Každý příběh je jiný a takové srovnávání může působit, jako byste zlehčovali to, čím si pacient právě prochází. Nejjednodušší je prostě být mu nablízku a zbytečně ho nestrašit.

## Nezapomeňte na něj, chemo je dlouhé a pořád stejně mizerné

První dny a týdny po oznámení diagnózy je pacient často zasypán pozorností a podporou. Pak se to ale obvykle uklidní a život se vrátí do starých kolejí. Pro pacienta se ale nic nezmění, pořád je uprostřed léčby a prožívá všechny ty mizerné vedlejší efekty, depresivní období boje s chemo mozkem a k tomu ještě tu neustálou nejistotu, jak to všechno vlastně dopadne. Je důležité si pamatovat, že léčba běh na dlouhou trať a i když by se mělo zdát, že po tolika měsících už to přece nemůže být tak hrozné, takhle to bohužel alespoň z mojí zkušenosti nefunguje.

Nedávno jsem četla dobrou radu, že by bylo fajn nastavit si připomínku klidně dva měsíce dopředu, abyste mohli pacientovi zlepšit den i v době, kdy už prvotní vlna podpory dávno ustála. Napište, zavolejte, zeptejte se, jak se má. Pozornost, která trvá, je ta nejcennější. I po dlouhých měsících léčby, kdy už máte možná pocit, že je všechno v normálu, je pro pacienta každá zpráva velmi cennou medicínou.

## Nestavte se do opozice doktorům, nenabízejte alternativní léčbu

Tohle je asi jedna z těch nejhorších věcí, které můžete udělat. Je skvělé, že chcete pomoct, ale nabízet různé *prokázané* řešení, ať už jde o jakoukoli alternativní léčbu, která má nahradit to, co předepsali doktoři, není dobrý nápad. Pacient už tak má hlavu plnou informací od lékařů, strach o sebe a starosti s léčbou. Opravdu nepotřebuje další stres z alternativních *zaručených* rad. Tyto rady jsou nejen otravné, ale mohou být i nebezpečné, vaše snaha tak může paradoxně způsobit víc škody než užitku. Věřte, že onkologové jsou ti, kteří ví, co dělají, a pacienti se na ně plně spoléhají. Nikdo z nás nechce, aby se mu někdo snažil podkopat důvěru v lékaře.

Stejně tak se prosím nesnažte přijít na příčinu nemoci. Sama jsem do této pasti ze začátku spadla — přece jen, dostat rakovinu ve dvaceti dvou letech (přičemž jsem opravdu žila zdravě, jak to jen šlo) je nepředstavitelné a určitě to musí mít nějaký důvod. Brzy mi ale došlo, že vesmír je občas prostě náhodný a špatné věci se dějí dobrým lidem běžně, aniž by udělali něco zlého. Opravdu mi tedy nepomáhalo, když se někteří snažili za každou cenu dopídit toho, jestli ke mně lymfoma nepřišla například kvůli očkování na Covid nebo kvůli tomu, že občas spálím maso na pánvi. Už se to prostě stalo a nyní je lepší soustředit se na to, co bude dál, než přemýšlet, jak se tomu dalo vyhnout.


# Nechte pacienta stěžovat si a zkuste nenabízet řešení

Už jsem to zmínila v článku pro pečovatele, ale stojí to za zopakování. Když pacient mluví o tom, jak je mu zle, že ho bolí klouby nebo že je mu na zvracení, zkuste ho poslouchat a nevytahovat hned řešení. Někteří pacienti se potřebují jen vyventilovat a slyšet, že je vám to líto. Je naprosto přirozené, že to jako kamarád nebo rodina chcete napravit a pomoct mu, ale někdy to prostě nejde. Stačí, když mu budete dělat společnost, vyslechnete ho a projevíte empatii.

Nemoc si prochází každý člověk jinak. Nikdo, kdo si neprošel chemoterapií, nemůže vědět, jaké to je. Nemusíte se bát zeptat, jak se váš blízký cítí, abyste to více pochopili, ukazujete tím, že se zajímáte a že se snažíte porozumět. Rozhodně je to lepší možnost, než předpokládat, že rozumíte, jak se cítí. Všechno je to bohužel nepředvídatelné a bez komunikace to jde pochopit těžko. Někdy se stane, že pacientovi je najednou špatně, ačkoliv před hodinou byl v pohodě. Důležité je si to nebrat osobně a být vůči těmto změnám chápavý.


# Jak pomoct, co koupit?

Nyní bych se ráda vrátila k prvotní reakci, velmi často jsem totiž slýchala větu "Kdybys cokoli potřebovala, tak se ozvi." Na první pohled to zní dobře, ukazujete svou vůli pomoci pacientovi a dáváte mu prostor k tomu, aby si řekl, co sám potřebuje. Během těžších dnů chemoterapie to však pro něj může představovat akorát větší břemeno, předáváte tak na něj zodpovědnost něco vymyslet, než nabídka pomoci vyprchá.

Z mé zkušenosti je tedy největší pomoc, kterou můžete nabídnout, konkrétní. Váš blízký si pravděpodobně už tak připadá jako břemeno pro své okolí a dost možná se stydí říct, co by mu opravdu pomohlo. Zkuste tedy nabídnout spíše něco konkrétního — zda pro něj můžete uvařit oběd nebo večeři, jestli nechce něco konkrétního přinést z obchodu nebo prostě jen jestli by neocenil, kdybyste přišli na návštěvu a dělali mu chvíli společnost. 


# Závěrem

Už jen vaše přítomnost a podpora znamená nesmírně moc, ať už je to návštěva, hovor, nebo jen zpráva. Vím, že to může být náročné, ale jak jsem psala dříve, neberte si to osobně, když se pacientova nálada mění. A hlavně nezapomeňte, že léčba trvá. I když je zdraví na prvním místě, pacient je stále člověk se svými zájmy a koníčky. Mluvte s ním o běžných věcech, o filmech, o hrách, o počasí. O čemkoli, co ho bavilo před léčbou. To mu pomůže cítit se normálněji a na chvíli zapomenout na svou nemoc.

Pamatujte, že se nemusíte stydět zeptat se, jak pomoct, a že i malé gesto může znamenat obrovskou změnu. Chtěla bych na závěr ještě jednou poděkovat mému kruhu přátel a především rodině, která při mě stála během mé léčby. Pomohli jste mi více, než si dokážete představit. A pro mé ostatní čtenáře, doufám, že jste si z dnešního příspěvku taky něco odnesli. Mějte se rádi a mějte se pěkně.
