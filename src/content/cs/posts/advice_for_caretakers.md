---
title: Rady pro pečovatele
published: 2025-09-05
description: 'Žít s onkologickým pacientem a pečovat o něj je náročná a často bohužel nedoceňovaná práce. Proto chci popsat pár rad, jak ode mě jako pacienta, tak také od mého přítele, který se o mě během léčby skvěle staral.'
tags: ['Rady']
category: 'Rakovina'
draft: false
---

Jak jsem zmínila v popisku dnešního příspěvku, starat se o člověka, který si prochází nemilým kolečkem chemoterapie, je těžká práce a bohužel je také docela nedoceněná okolím. Jedná se přece o vašeho blízkého, partnera nebo rodinného příslušníka, takže se sluší, abyste se o něj v tomto těžkém období postarali. Dokáže to být ale opravdu psychicky vyčerpávající věc, přece jen si také procházíte trochu lehčím odvarem toho, co zažívá sám pacient.

Proto bych chtěla věnovat pár slov těmto nedoceněným strážným andělům, kteří jsou nezbytní pro průchod tímto šíleným obdobím, protože bez nich by to nešlo. Tyto rady nepřichází pouze ode mě jako pacienta, ale také od mého úžasného přítele, který se o mě celou tu dobu staral a byl tu vždy pro mě, když jsem ho potřebovala. 


# Poslouchejte, co vám pacient říká

Opět je nutné zmínit, že každý pacient si prochází naprosto individuálními zážitky a trápeními. I když se často překrývají a obsahují obecné věci, které zažívá většina, je vždy třeba brát to individuálně. A nejlepší způsob, jak přijít na to, co funguje a co ne, je komunikace, prostě se zeptat, pobavit se o tom a společně přijít na to, jaké jsou ty nejlepší možnosti pro vás.

## Věnujte mu čas

Pro člověka procházejícího si chemoterapií je lidská společnost a náklonnost jednou z nejdůležitějších věcí pro přečkání tohoto úmorného období. Už jen to, že s ním budete trávit čas, ať už koukáním se na filmy a seriály, hraním her, společným vařením, procházkami nebo prostě jen povídáním si o čemkoli, mu dokáže opravdu zlepšit den. Opravdu nemusí jít o nějakou složitou zábavu, jde hlavně o vaši společnost. Je to jednoduchá a relativně lehce aplikovatelná rada, kterou váš blízký jistě ocení.


# Nedivte se, když najednou začne nenávidět dobré věci

Chemoterapie ovlivňuje všechno a dokáže člověka pořádně změnit. U mě osobně byla třeba velká změna to, že mi najednou začaly smrdět a přestaly mi chutnat věci, které jsem předtím milovala. Můj přítel byl z toho ze začátku velmi smutný, když mi například přinesl nějakou dobrotu nebo uvařil něco skvělého, ale já to do sebe prostě nemohla nasoukat, dost ho to mrzelo. Je to smutné, vidět vašeho blízkého, jak se najednou změnil a nedokáže pořádně ani vysvětlit proč.

Brzy jsme však přišli na to, že to je prostě součást léčby a naší nové reality. Mentální stránka léčby je těžko předvídatelná a neustále se mění. Zkuste si proto prosím nevyčítat, když se něco takhle nepovede. Ani pacient ani vy to nemyslíte zle, všechno je to způsobeno chemií. Důležité je nebrat si to osobně a přijímat ty věci tak, jak přichází.

## Pokud vaříte, zkuste dělat různé nové recepty

Mozek otrávený chemem si velmi rychle vybuduje asociace mezi vedlejšími efekty a jídlem, které u toho jí. Je tedy skvělé často střídat jídla. Může to být příležitost vyzkoušet nějaké nové recepty a trochu rozšiřovat své obzory. Třeba se z toho stane váš nový koníček a pacient vám určitě poděkuje.

A další možnost také může být občas objednat nějaké to jídlo z restaurace. Pro nás to bohužel v super drahém Norsku byla možnost, kterou jsme si mohli dovolit tak jednou za měsíc, ale vždy to byla dobrá změna a ušetřilo nám to spoustu času. Období léčby je těžké a náročné, takže rozhodně není nic špatného na tom, trochu si to usnadnit a dopřát si nějaký dobrý takeout.

## Zkuste si nebrat osobně ani jeho špatnou náladu

Spolu s nechutí k jídlu se vážou také obecné depresivní nálady a ztráta motivace. Je smutné sledovat svého blízkého, jak není několik dní až týdnů schopný dělat cokoli produktivního, z postele vstává klidně odpoledne a je neustále unavený a občas až nepříjemný. Samozřejmě, léčbu není možné brát jako výmluvu k tomu, chovat se k lidem kolem sebe zle, ale vyčerpání s člověkem udělá svoje a i když se nemusí jednat vyloženě o agresi, i apatie dokáže překopat atmosféru v domácnosti.

Bude to těžké období, ale opět je to vše o otevřené komunikaci, sdílení pocitů a pokusech o nalezení nějakého vzájemně prospěšného řešení. Jsem si jistá, že spolu na to určitě přijdete.


# Vzít na sebe administrativu a denní práce je hrozně velká pomoc

No a jaké jsou tedy neprůstřelné metody, jak pacientovi zjednodušit život? Podle mě jsou nejlepší tyto dvě věci. Zaprvé, nemocnice, (většinou marné) pokusy o proplacení pojištění, případně práce nebo škola, toto všechno s sebou přináší velké množství administrativy. S tolika dopisy, maily a hovory, které jsme museli najednou řešit, jsem se nikdy předtím nesetkala. Proto pro mě bylo obrovskou úlevou, když jsem se mohla spolehnout na svého přítele, že se o jejich část postará on a já se můžu soustředit na přežití. Zařídil nám například skvělé bydlení na poslední dva měsíce léčby, za což jsem mu opravdu vděčná.

A druhá věc jsou domácí práce. Záleží samozřejmě, jak je nastavená vaše domácnost, ale zkuste počítat s tím, že pacient bude z toho všeho tak vyčerpaný, že pravděpodobně nebude schopný splnit svůj podíl domácích povinností. Neznamená to sice, že by po celou dobu léčby jen ležel v posteli a nepodílel se vůbec, ale pokud budete jako jeho opatrovníci ochotní vzít na sebe větší část úklidu, nádobí, vysávání nebo praní, bude to pro něj obrovská úleva.

## Flexibilita a plánování

Chemoterapie je velmi nepředvídatelná, a tak může být pro pečovatele frustrující, když se plány na poslední chvíli mění nebo ruší. Pacient se může jednoho dne cítit dobře a plný energie, ale na druhý den bude tak unavený, že se sotva zvedne z postele. Snažte se tedy neplánovat žádné velké akce, výlety nebo návštěvy s velkým předstihem. Místo toho buďte připraveni na spontánní nápady, které přijdou v okamžiku, kdy se pacient cítí lépe. Neberte si to osobně, když se společný výlet najednou promění v tichý večer u televize. Jde hlavně o to, abyste byli spolu, ne o to, co zrovna děláte.


# Chvíli po chemu je člověk toxický — držte si odstup

Tohle je jedna z prvních věcí, o kterých nás doktorka při začátku léčby varovala. Chemo je samozřejmě toxické především pro pacienta, trhá mu DNA buněk na kousky a způsobuje spoustu nepříjemných vedlejších efektů, které už jsem na tomto blogu rozebírala několikrát. Ne všechno se ale vstřebá a běžně se vylučuje z těla všemožnými způsoby. Když jsem byla hospitalizovaná, doktoři se mnou po infuzi zacházeli v rukavičkách a moje povlečení bylo označené speciálním fialovým trojúhelníčkem, značícím, že je to nebezpečný odpad a musí se prát zvlášť.

A toto platí i doma, přibližně čtyři dny po infuzi. Slyšela jsem, že někteří pacienti můžou mít kvůli chemu i rudě zabarvený pot a myslím, že zrovna pot obecně je ta nejvíc nebezpečná věc na čerstvě chemoterapií napumpovaném pacientovi. Když si na to nedáte pozor, můžete se vystavit riziku, že třeba i schytáte lehčí odvar vedlejších efektů, třeba vypadávání vlasů nebo té všudypřítomné nevolnosti a únavy. Pravděpodobnost je sice malá, ale my jsme si na to vždy dávali pozor a drželi si odstup a nikdy jsme s ničím takovým problém neměli.

Když však toto toxické období přejde, pokuste se to odčinit spoustou objetí a obecnými důkazy fyzické náklonnosti. Pro mě to byl vždycky signál toho, že je zase na nějakou dobu dobře a vždy jsem se na to těšila.


# Nezapomeňte se soustředit i na sebe

Je ale také důležité, abyste nezapomněli na sebe. Pořád udržujte své koníčky, bavte se se svými přáteli, najděte si produktivní úniky z tohoto občas depresivního a vyčerpávajícího prostředí. Nezapomeňte si vyhradit čas na sebe, dělejte věci, které vás baví, a udržujte si i svůj vlastní život. Když se budete cítit dobře sami se sebou, celý tento proces bude jednodušší a příjemnější pro obě strany.

Vaše psychika je taky velmi důležitá. I když sice nejste "ten s rakovinou", prožíváte si podobné trauma, jako samotný pacient. A to, co mě na tom všem mrzí nejvíc, je, že okolí tento fakt často úplně ignoruje. Já, jako onkologický pacient jsem od školy a práce dostala spoustu úlev, ale můj přítel, který se o mě celou tu dobu staral a potýkal se se všemi těmi negativy a mými špatnými dny, nemohl využít skoro žádných podobných benefitů. Je přece zdravý, proč by se učitelé měli omezovat a umožnit mu udělat zkoušky dálkově nebo mu studium a s ním i život usnadnit jen tak z jejich dobré vůle. Takhle by to podle mě opravdu nemělo být.

## Podpora od okolí

Pečovatelům se často nedostává stejné podpory jako pacientům, i když ji zoufale potřebují. Okolí, přátelé nebo rodina sice chtějí pomoci, ale nevědí jak. Zkuste jim tedy nabídnout konkrétní úkoly, připravit seznam věcí, se kterými byste potřebovali pomoci, ať už jde o nákup, dovoz jídla, pomoc s úklidem, cokoli co vám pomůže k tomu, abyste si mohli odpočinout. Je to důležité, protože i vy máte právo na vlastní podporu.


# Závěrem

Abych se ještě jednou zopakovala, péče o onkologického pacienta je náročná a bohužel nedoceňovaná. Jde především o vzájemnou otevřenou komunikaci a respekt. Je důležité myslet na nové a nepředvídatelné potřeby pacienta, ale nezapomeňte se soustředit také na své mentální zdraví. Chápu, že se to lehce řekne, ale opravdu nezapoměňte na sebe. Trauma z léčby je sdílené a mělo by se brát seriózně u všech zúčastněných. Přeji vám tedy, aby byl průběh co nejhladší a abyste našli systém, který funguje pro vaši domácnost podle vašich představ.
