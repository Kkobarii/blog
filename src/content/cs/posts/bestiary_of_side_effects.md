---
title: Bestiář vedlejších efektů
published: 2025-07-25
description: 'Průvodce všemožnými fyzickými i psychickými vedlejšími účinky, které mě provázely chemoterapií.'
tags: []
category: 'Rakovina'
draft: false
---

Ať už fyzické či psychické, chemoterapie způsobuje řadu vedlejších efektů. Před začátkem léčby jsem sice dostala letáček s výčtem několika z nich, ale nemůžu říct, že by mě to připravilo na všechno, co mě brzy čekalo. Proto jsem chtěla sepsat nějaký přehled všech těch strastí a zážitků, pro všechny zvědavé, jak to s chemoterapií chodí v každodenním životě, nebo ty procházející si něčím podobným. Myslím, že je velmi těžké se do tohoto tématu ponořit, takže doufám, že takováto otevřená a snad přehledná zpověď pacienta by mohla být prospěšná pro osvětlení toho, jak léčba funguje v každodenní praxi. 

Předesílám také poznámku, že chemoterapií je spousta druhů s různou mírou negativního vlivu a i stejný chemo režim působí na každého člověka jinak. Pokud jsem něco zažila já, neznamená to, že je to nutně běžným efektem léčby. Opět doufám, že příspěvek nebude moc nepříjemný na čtení, nemůžu se bohužel vyhnout realistickému popisu mých zážitků, včetně (primárně) těch nepříjemných částí.

Také to je zatím můj nejdelší příspěvek, protože nechci roztahovat toto ošklivé téma do více postů. Pokud se vám tedy nechce číst celý najednou, klidně se zastavte na některé z částí a vraťte se později, až na to bude zase čas nebo nálada. Příspěvek nikam neuteče. :)


# Trocha teorie na úvod

Než začnu se samotnými vedlejšími účinky, ráda bych jen pro kontext připomněla pár informací k mé léčbě.

Obecně, chemoterapie se zaměřuje na **rychle se dělící buňky**, což by ideálně byly pouze ty rakovinné. Bohužel, léčba není úplně přesná a my v těle máme i *dobré* buňky, které tuto charakteristiku splňují, a když na ně přijde chemo, moc si nevybírá a zabíjí je také. Jedná se především také o rychle dělící se buňky, které jsou nám prospěšné -- například ty, které tvoří vlasy, sliznice trávicího traktu nebo krvetvorné buňky v kostní dřeni. A že ty chudáky buňky chemo nešetří, doslova roztrhá jejich DNA a naruší jejich schopnosti se dělit, čímž je zničí tak, aby už nebyly schopny přežít nebo se zachránit. Není se pak čemu divit, že chemoterapie není příjemný zážitek, jde doslova o pumpování jedu do těla s nadějí, že ideálně trefí co nejvíce reálně škodlivých buněk a ty zdravé nechá na pokoji.

V předchozím příspěvku [Okénko do nemocničních zdí](../window_into_hospital_walls) jsem již zmínila, že moje chemoterapie byla režim **ABVD**, ve které jsou namíchané Adriamycin (běžněji zvaný Doxorubicin), Bleomycin, Vinblastin a Dacarbazin, které dostávám infuzí co čtrnáct dní. Nejsem v této oblasti dostatečně vzdělaná, ale jen pro zajímavost bych chtěla sepsat, jak jednotlivé léky fungují. Informace beru ze stránky [www.nzip.cz](https://www.nzip.cz/rejstrikovy-pojem/7458) a ze staré dobré [Wikipedie](https://en.wikipedia.org/wiki/ABVD).

- **Doxorubicin**: Rudá látka (tzv. antracyklinové antibiotikum) vyrobená z bakterie *Streptomyces peucetius*. Používá se ve velké řadě chemoterapických terapií a v pacientské komunitě se jí běžně říká "the red devil" -- rudý ďábel. Jeho působení spočívá v poškození DNA uvnitř buněk (čímž brání jejich dělení a usmrcuje je) v kombinaci s blokací enzymů, které buňka používá pro dělení a opravu DNA. Způsobuje také toxicitu srdce (kardiotoxicitu), což je důvod, proč se před začátkem léčby pacienti posílají na důkladnou kontrolu u kardioložky.
- **Bleomycin**: Podobně jako předchozí látka, tento lék je vyroben z bakterie *Streptomyces verticillus* a opět se používá k léčbě mnoha typů zhoubných nádorů. Taktéž poškozuje DNA a především bokuje její syntézu. Hlavním rizikovým vedlejším účinkem je toxicita a poškození plic (plicní fibróza). Po dvou měsících léčby mi ho však vysadili, aby neudělal více paseky než dobra, takže od té doby jsem přešla na pouhou terapii **AVD**.
- **Vinblastin**: Dobrý příklad toho, že "přírodní medicína" není vždy ve všech ohledech neškodná alternativa. Tato látka byla totiž objevena v pěkné Madagaskarské kytičce *Barvínkovci růžovém* (lat. Catharanthus roseus, dříve Vinca rosea). Její princip spočívá v narušení buněčného skeletu (mikrotubulů), což znemožňuje dělení buněk a tedy i růst nádoru. Opět má spoustu vedlejších efektů, jako jeden z těch zajímavějších bych zmínila právě vypadávání vlasů, neboť vlasové folikuly spoléhají na jejich schopnost rychlého dělení.
- **Dakarbazin**: Tentokrát se jedná o čistě syntetnicky vyrobenou látku (tzv. alkylační cytostatikum), která opět zamezuje syntéze DNA, RNA a proteinů, čímž blokuje růst a postup rakoviny. V pacientech vyvolává silnou nevolnost a zvracení (proto se před a i pár dní po infuzi pacientům podávají léky proti nevolnosti, tzv. antiemetika, například Afipran neboli Metoclopramid, a také steroidy jako Dexamethason, které jejich účinek zesilují a pomáhají snižovat zánětlivost). Má také negativní efekt na játra a způsobuje poškození žil během samotné infuze.

Z tohoto výčtu to zní opravdu děsivě a můžu potvrdit, že tento dojem je naprosto validní. Je třeba ale myslet na to, že tahle buněčná válka existuje jen proto, aby **ABVD** koktejl dokázal pozabíjet všechny reálné rakovinotvorné buňky. Má léčba trvá šest měsíců a dostatečné remise jsem sice dosáhla téměř po dvou měsících, ale to neznamená, že jsme s chemoterapií mohli přestat. Cílem je, zbavit se všech zhoubných buněk, protože i pár zapomenutých by mohlo znamenat, že se rakovina může do pár let vrátit, opět v plné síle. Všechno je to o tom, přežít tohle peklo s nadějí, že jedy dokázaly pozabíjet všechno, co by mohlo v budoucnosti dělat problémy. A protože má diagnóza, Hodgkins lymfoma, má opravdu skvělou prognózu a nízké riziko relapsu, snažím se ohledně budoucnosti zůstávat pozitivně naladěná.

A aby toho nebylo málo, musím ještě zmínit **Zoladex**, což je opravdu velká injekce, kterou dostávám každý měsíc do břicha. Způsobuje umělou menopauzu, která by měla obránit mou plodnost vůči výše uvedeným zbraním hromadného ničení. Tento lék si s sebou bohužel taky nese řadu nepříjemných efektů, slyšela jsem, že jsou o dost horší než přirozená menopauza.

Pojďme se tedy pustit do popisu všech nepříjmných vedlejších účinků, které mě během mých dosavadních čtyř měsíců léčby potkaly.


# Fyzické vyčerpání a celkové nepohodlí

Prvně bych se chtěla zaměřit na ty nejběžnějsí vedlejší účinky, které ovlivňují celkový fyzický stav pacienta. Jak jsem již zmínila, dávku chema dostávám vždy každý druhý týden, takže léčba je rozdělena do pěkně pravidelných dvoutýdenních cyklů. V každé sekci také přidám přehlednou tabulku, kde shrnu mou subjektivní zkušenost s nepříjemností a četností výskytu vedlejších účinků, aby byly navzájem alespoň trochu porovnatelné.

| Symptom              | Nepříjemnost | Četnost výskytu                      | Poznámka k délce / intenzitě                                  |
| :------------------- | :----------: | :--------------------------------    | :------------------------------------------------------------ |
| Nevolnost            | 5/5          | Téměř vždy, 2-4 dny po infuzi        | Nejhorší v den infuze a následující den.                      |
| Únava a slabost      | 5/5          | Celý cyklus, nejhorší prvních 5 dní  | Pár dní po infuzi můžu spát klidně 12+ hodin denně.           |
| Snížená imunita      | 2/5          | Především ve druhém týdnu            | Většinou není problém, ale může to být špatné.                |
| Pocení               | 3/5          | Časté, hlavně v noci                 | Noční pocení, občasné návaly horka.                           |
| Vlasy, chlupy, obočí, řasy | 2/5    | Od dvou týdnů po začátku léčby stálé | Ve finále docela bonus. :)                                    |

## Nevolnost

Myslím, že nevolnost je jedním z nejhorších symptomů chemoterapie obecně. Už od začátku na ni byla doktorkami kladena velká váha, pořád mi opakovaly, že mám svůj Metoclopramid brát hned při nejmenším náznaku nevolnosti, a vždy to bylo to první, na co se mě při našich setkáních ptaly. Když jsem začínala, trpěla jsem pouze nevolností **vyvolanou ze samotné léčby**. Během úplně první infuze to bylo nejhorší -- nejspíš to bylo pro mé tělo šíleným šokem a také jsem si možná úplně nevzala k srdci radu s včasným braním prášků. První den jsem byla sice úplně v pořádku, nejspíše díky stimulaci steroidy Dexomethasonem, ale druhý den na mě nevolnost dopadla v plné síle. Pamatuji si, že jsem celou noc nespala a jen jsem pendlovala mezi postelí a záchodem. Bylo mi zle jako nikdy předtím a vůbec nepomáhalo, že ať už jsem se snažila sebevíc, nebyla jsem schopná ani nic vyzvracet. Většinu času jsem strávila na zemi v koupelně v slzách a bezmoci, co se týče nevolnosti mi nikdy nebylo hůř. Ale pozitivní na tom je, že jakmile jsem přežila tuto fázi, hned jsem to nahlásila doktorce a ta mi na příští cyklus naordinovala silnější léky proti nevolnosti a také mi zvedla dávku steroidů, což strašně moc pomohlo v ukorigování nevolnosti na zvládnutelnou míru. Od té doby už jsem tak strašnou noc nezažila.

Přibližně od poloviny léčby se však začala objevovat jiná forma nevolnosti -- doktorky ji nazývají *anticipatory nausea*, neboli nevolnost **vyvolaná** ještě před infuzí **psychicky** už jen myšlenkami na to, co mě čeká. Začala zvolna, ze začátku mi bylo jen nepříjemně při myšlence na rudý doxorubicin, na kanylu s hadičkou, na prostředí nemocnice nebo na krabičkový oběd z bistra, na který jsme s přítelem vždy v den infuze chodili. Čím dále však v léčbě postupuji, tím horší tato nevolnost je. Před pár týdny už to bylo tak špatné, že jsem si u doktorky poprosila o radu, jak s tímto zacházet. Doporučila mi léky proti úzkosti, konkrétně Valin, i když opět pod nějakým jiným komerčním jménem, které si bohužel nepamatuji. Zatím jsem s touto tabletkou podstoupila dvě infuze a nejsem si jistá, zda to plně funguje. Nejspíše budeme muset přijít na správné dávkování, ale věřím, že to nakonec vyřešíme.

Má nevolnost většinou trvá pár dní, nejhorší je den infuze a ten následující. Poté už se symptomy začínají snižovat a zůstává jen pocit, že mám žaludek jakoby *na vodě*, který většinou trvá týden. Také mám problémy s pitím tekutin obecně a s pocitem, že si potřebuji často říhnout, což mi nikdy zrovna nešlo, takže je to taky hodně nepříjemné. Nic se ale nevyrovná té první dávce chema, takže jsem vděčná, že už jsme většinu problémů podchytili a už to není úplně nesnesitelné peklo.

## Únava a slabost

Další vedlejší efekt, který se mnou ze začátku pořádně zametl byla právě neutuchající únava. Řekla bych, že od počátku léčby funguji i v těch nejlepších dnech na přinejlepším 80% energie ve srovnáním s tím, jak jsem na tom byla před chemoterapií. Tento typ únavy je něco úplně jiného, než běžná únava po fyzické aktivitě, je psychická i fyzická a není jí úniku. První dávka pro mě byla opět nejhorší, strávila jsem tehdy asi pět dní v posteli v polospánku, absolutně neschopná vyjít schody do kuchyně a připravit si jídlo. Vděčím svému příteli, že se o mě v té době staral a nosil mi jídlo a pití, i když jsem většinou nebyla schopná sníst všechno. Slabost byla také šílená, na první procházku, která trvala stěží 30 minut, jsem byla schopná jít až po týdnu a bylo to opravdu šnečí rychlostí, více jsem nezvládla.

Nyní už je to ale taky lepší. Pořád jsem velmi oslabená a unavená prvních asi pět dní, ale není to tak všudypřítomné a necítím se tak bezmocně. Prvních pár dní dokonce dokážu spát klidně více než 12 hodin denně, ale beru to jako pozitivum -- můžu tak dát tělu dostatečně času na regeneraci a také tím zkrátím ty nejhorší dny. Tento příspěvek píšu třetí a čtvrtý den po infuzi a jsem vděčná jen za to, že jsem schopná dělat něco produktivního. Sice jsem za ty čtyři dny nevytáhla paty z domu, ale už jen schopnost zvednout se z postele, přesunout se na gauč a pokusit se něco psát je šílený pokrok od toho, jak jsem začínala. A po pěti dnech nebo přinejhorším týdnu jsem pak už zase použitelná a schopná chodit na procházky, výšlapy nebo návštěvy přátel. Není to sice zábava na plné pecky, ale alespoň nemusím sedět šest měsíců doma.

## Snížená imunita

Další buňky, které dostávají od chema pořádně zabrat, je samotná imunita. I malá rýmička, se kterou se normální zdravý člověk dokáže normálně vypořádat za pár dní, pro mě nyní může znamenat klidně týdenní hospitalizaci. Doktorky mi před každou infuzí opakují, že jakmile zaznamenám horečku nad 38°C, musím okamžitě přijet do nemocnice. Z vlastní zkušenoti už vím, že pro zdravého člověka může být těžké pochopit, jak moc nebezpečné pro mě toto může být. Jednou jsem kvůli takovému nedorozumění skončila v nemocnici na kapačkách, což by s větším pochopením druhé strany bylo úplně vyhnutelné. Téma mých hospitalizací bych ale ráda rozebrala v jiném příspěvku. Zatím stačí asi zmínit, že musím svou bezpečnost brát velmi vážně, například nošením roušky v zalidněných prostorech, v MHD a také pravidelným mytím rukou a častým používáním desinfekce. Snažím se být opravdu opatrná a byla bych ráda, kdybych se po zbytek léčby obešla bez třetí hospitalizace.

## Pocení

Noční pocení bylo kromě bulky na krku reálně jediným vedlejším příznakem, který mi způsobila **lymfoma samotná** ještě před začátkem léčby. Už jsem to zmínila dříve, ale bylo to hrozně surreální nastoupit na chemoterapii, která mě má vyléčit, ale prakticky mi způsobila tolik různých problémů, o kterých jsem ani netušila, že se mohou stát. I když ale lymfoma ustoupila pod bombardováním chemoterapie, pocení jsem se úplně nezbavila.

Dalším zdrojem, který ho způsoboval, byl **Bleomycin**. Kvůli jeho vlivu na plíce v těle běžně vyvolává horečky a obecně příznaky podobné například chřipce. Před každou **ABVD** infuzí jsem musela brát Paracetamol, aby se horečka dopředu snížila. Nemělo to ale stoprocentní úspěšnost, takže dokud jsem tuto látku měla jako součást léčby, noční pocení mě pronásledovalo dál.

I když jsem už ale přešla na režim **AVD**, stále nemám od pocení pokoj. Posledním viníkem je totiž **Zoladex** a jím vyvolaná umělá menopauza. Pocení je pro mě asi jedním z nejnepříjemnějších vedlejších efektů této injekce, nejde totiž jen o noci, ale trápí mě náhodné návaly horka i během dne, při kterých se potím jako blázen a není jim úniku. Doktorky mě ubezpečily, že se jedná o úplně učebnicový příznak, kterého se nemusím bát, ale je opravdu těžko zvladatelný. A v noci je to stále nejhorší, občas si na povlečení i na polštář musím dávat další vrstvy ručníků, abych v noci nespala v kaluži. Naštěstí jsem s minulou infuzí dostala poslední dávku tohoto léku, takže od příštího měsíce by se toto všechno mělo zlepšovat.

## Vlasy, chlupy, obočí, řasy

Ještě než jsem s léčbou začala, docela naivně jsem se nebála nevolnosti, únavy ani celkového zničení těla, ale především toho, že přijdu o své vlasy. Vždy jsem na ně kladla velký důraz, milovala jsem je a věřila jsem, že je to můj nejvíce výrazný vzhledový rys. Když mi tedy po přibližně dvou týdnech od začátku léčby začaly vypadávat, byla jsem z toho velmi smutná. Rozhodla jsem se však, že se nenechám rakovinou postupně oškubávat o své milované vlasy, takže jsem hned při prvních příznacích zašla za kadeřnicí a nechala se oholit na ježka. Brečela jsem během celého toho procesu a když jsme skončily, celých 55 centimetrů, které jsme odstřihly, jsem darovala na charitu.

Brzy mě ale překvapilo, jak rychle jsem si na svůj nový vzhled zvykla. Ježek mi sice na dlouho nevydržel, vlasy začaly vypadávat více a více a asi týden jsem svůj čas ve sprše strávila jen přejížděním rukou po hlavě a zbavováním se zbylých vlasů. Nakonec jsem skončila s asi 5% svého původního objemu, je však zajímavé, že tyto přeživší vlásky stále rostou. Jsou však tenoučké a vypadají spíše jako chmýří. Připadám si s nimi jako Glum, takže mi je přítel přibližně co dva týdny oholí žiletkou a pak jsem konečně pořádně plešatá, jak se u pacienta s rakovinou sluší a patří.

Vlasy ale nejsou jedinou věcí, které chemo takto ovlivňuje. Brzy jsem si všimla i ztráty chlupů po celém těle, což mi relativně vyhovuje, protože jsem se od začátku léčby nemusela ani jednou holit. Co mě ale více zamrzelo jsou obočí a řasy. Z obočí mi po čtyřech měsících zůstala tak možná čtvrtina (a to ještě opravdu světlá a těžko viditelná) a řasenku jsem radši přestala používat úplně, abych ty chudáčky řasy, co mi zbyly, nechala v klidu dožít.

Ve finále ale musím říct, že toto je jeden z nejmenších problémů, byla bych dokonce schopná říct, že to byla pozitivní zkušenost a možnost jakéhosi osobního rozvoje. Nemožnost používat řasenku mě donutilo více se opřít do jiných částí makeupu a odvážím se tvrdit, že především moje schopnosti malování očních linek se o dost zlepšily. Bez tohoto nedobrovolného podnětu bych se také asi nejspíš nikdy nedokopala k tomu experimentovat se svými vlasy v tak drastické míře. A mým úplně nejoblíbenějším objevem jsou **paruky**. Nejprve jsem si chtěla pořídit kvalitní (a velmi drahou) blond paruku z lidských vlasů, kterou mají Noři podstupující chemoterapii zdarma, ale nakonec jsem nebyla schopná dotaci dostat. Místo toho jsem si zkusila koupit barevnou (samozřejmě, že fialovou) paruku s ofinkou z AliExpressu za pár stovek a byla jsem šokovaná, jak dobře vypadá. Myslím, že tomu pomohlo to, že i svoje reálné vlasy jsem si už od střední školy barvila na všechny možné nepřirozené barvy. Brzy jsem si koupila i další levné barevné paruky a stala se z nich asi moje nejoblíbenější část celého tohoto procesu. Měnit barvu vlasů každý den podle nálady byl vždycky můj sen a i když jsem nečekala zrovna tento způsob jeho splnění, přináší mi pokaždé spoustu radosti.


# Bolestivé stránky léčby

Nikdy jsem netušila, že člověka v těle může bolet tolik věcí. Ráda jsem ze začátku své pocity popisovala jako auto, ve kterém svítí všechny varovné kontrolky najednou. V zkratce tedy popíšu některé bolesti, kterým se mi nepodařilo vyhnout.

| Symptom          | Nepříjemnost | Četnost výskytu                                   | Poznámka k délce / intenzitě      |
| :--------------- | :----------: | :------------------------------------------------ | :-------------------------------- |
| Svaly a záda     | 2/5          | Občas, když strávím moc času zkroucená na gauči   | Pomáhá cvičit a hýbat se.         |
| Klouby           | 3/5          | Téměř vždy, většinou začínají pár dní po infuzi   | Bolestivé, ale jde také rozhýbat. |
| Žíly a předloktí | 4/5          | Během infuze a pár dní po ní                      | Dokáže to být velmi nepříjemné.   |
| Kosti            | 4/5          | Specificky pár dní po injekci pro zvýšení imunity | Vzácné, ale opravdu nepříjemné.   |

## Bolesti svalů a zad

Tady se asi není moc čemu divit. Po infuzi je člověk vždycky unavený a obecně rozbitý, což prakticky znamená, že se několik dní skoro vůbec nehýbe. To nikdy nedělá dobře svalům, často mě tedy několik dní po infuzi a času stráveném v polosedu na gauči bolely svaly, především v nohou a ramenou. Myslím, že s tímto mi značně pomohlo bojovat Magnesium, které jsem dostala od doktorek schválené jako neškodný a velmi nápomocný suplement. Záda na tom také nejsou nejlépe, většinu prvních dní strávím ve všemožných zkroucených pozicích a po pár dnech jsem z toho solidně rozbitá. Jednou jsem dokonce měla v kříži nepříjemnou vystřelující bolest, která mi škubala s celým tělem a na noc jsem několik dní musela brát Paracetamol.

Řešením se ale ukázalo cvičení. Nejjednodušší možností jsou procházky, rozhýbat nohy je pro léčbu svalové bolesti zásadní. Také tady v Trondheimu máme příjemné minifitko specificky pro pacienty s rakovinou, takže se tam člověk nemusí bát nějaké infekce. Hned, jak jsem si tam zašla a dala si trénink na záda a nohy, do pár dní veškeré bolesti přešly i včetně té nepříjemné pichlavé. Pokud tedy chcete zůstat bez bolestí svalů i během rakoviny, cvičení se bohužel nevyhnete, alespoň z mé zkušenosti.

## Bolesti kloubů

Toto už je o něco horší. Trvalo pár dávek, než mě klouby začaly bolet dostatečně, aby z toho byl problém, ale taky mě to nakonec dostihlo. Bolí mě především ramena, kyčle a kolena. Když jsem to řešila s fyzioterapeutem, poradil mi, že cvičení by také mohlo pomoct, ale není to nepřůstřelné řešení, protože bolest kloubů je bohužel jeden z docela známých efektů chema, takže se s tím pracuje hůř. Pomalu si začínám zvykat, že mě bolí kolena při chůzi a kyčle v podstatě pořád, ale opravdu to není úplný konec světa. A taky věřím, že po dokončení léčby by se to mohlo alespoň z většiny vrátit zpět do normálu.

## Bolesti žil a předloktí

Jak jsem již zmínila u popisu Dakarbazinu, poškození žil během infuze je jeden z běžných bolestivých zážitků. Existují možnosti, jak se tomu vyvarovat, pacientům se často zavádí takzvaný *Port* nebo *PICC line*. Zjednodušeně, PICC line je dlouhá tenoučká hadička, která se pacientovi zavede do žíly na ruce a její konec vede žilou a ústí až blízko u srdce. Port je zase malá krabička, která se implantuje pod kůži na hrudi a při každé infuzi se do ní pouze vpíchne jehla. Jde ale v podstatě o otevřenou ránu, o kterou se pacient musí starat celých šest měsíců. Obě dvě možnosti jsou pohodlnější a bezpečnější způsoby podávání chemoterapie, protože chrání povrchové a citlivější žíly.

Já jsem se ale nakonec rozhodla jít cestou klasické kanyly, protože mi to doporučila doktorka s ohledem na můj typ lymfomy a režim léčby, a nechtěla jsem mít v sobě na šest měsíců trvalou hadičku nebo krabičku. Během infuze je pro mě docela náhoda, jestli to zrovna bude bolet nebo ne. Měl by s tím pomoci Dexamethasone, rozmíchání látky ve větším poměru fyziologického roztoku a taky nahřívací dečka, kterou mi pokaždé sestry dají, ale často to opravdu bolí.

A u infuze to bohužel nekončí. Ruka mě bolí ještě několik dní poté a občas to dokonce přetrvá až do druhého týdne. Nikdy předtím jsem netušila, jaké to je, když člověka bolí žíly, takže by se to taky dalo považovat za zajímavou zkušenost. Není to nic příjemného, několikrát jsem kvůli tomu taky nemohla v noci spát bez Paracetamolu, ale naštěstí se to nestává tak často a jde to docela lehce přetrpět.

## Bolesti kostí

Toto je taky dost specifická situace, která je zaviněná další speciální injekcí. Kvůli snížené imunitě je riziko infekce opravdu velké a proto existuje tato injekce, která podporuje tvorbu bílých krviek v kostní dřeni. To je sice velmi užitečné pro ochranu před virálními a bakteriálními infekcemi, bohužel to s sebou však nese další sadu vedlejších účinků. První z nich je opravdu zvláštní bolest kostí. Je to pocit, jako kdyby byl člověk úplně potlučený, velmi bolí už jen lehký dotek na pánev, žebra nebo krční páteř, což je taky něco, co jsem nikdy předtím nezažila. Kromě kostí je také docela zřejmé, že fakt, že kostní dřeň pracuje na plné otáčky, člověka pořádně vysiluje. Naštěstí jsem tuto injekci zatím měla jen dvakrát, ale pokaždé jsem z ní byla celá bolavá a ještě do toho úplně unavená, takže jsem měla problémy jen se zvednout z gauče klidně i týden po infuzi. Doufám, že poslední dva měsíce se mi podaří vyhnout se dalším infekcím a spolu s tím i těmto imunitním injekcím. 


# Ústa a zažívání

Tato sekce bude asi kratší, ale i tak mi přišlo důležité tyto problémy zmínit. Během chemoterapie je velmi důležité, aby tělo mělo dostatek živin a tekutin. Není tedy ideální, že existuje celá sada vedlejších efektů, které příjmu jídla a pití můžou zabránit.

| Symptom              | Nepříjemnost | Četnost výskytu                       | Poznámka k délce / intenzitě    |
| :------------------- | :----------: | :------------------------------------ | :------------------------------ |
| Afty, jazyk, čelisti | 4/5          | Okolo třetího až šestého dne          | Velmi nepříjemné během jezení.  |
| Ztráta chuti k jídlu | 3/5          | Téměř vždy, prvních pár dní po infuzi | Naštěstí netrvá moc dlouho.     |
| Zažívací problémy    | 4/5          | Nahodile během celého cyklu           | Záleží podle vážnosti.          |
| Změna čichu          | 3/5          | Pravidelně první týden po infuzi      | Spíše otravné než nepříjemné.   |

## Afty, bolesti jazyka a čelisti

Tyto bolesti mě nejvíce trápily na začátku léčby. Je šílené, jak moc jen taková drobnost dokáže zkazit den. Afty mi úplně zamezily jíst, což trvalo několik dní. Nebyly jako ty běžné, byly po celých ústech a strašně bolely. Brzy se k nim připojila i bolest jazyka a ve finále i čelisti a zubů, která už byla tak nepříjemná, že jsem si opět na spaní musela dávat Paracetamol, abych vůbec byla schopná usnout.

Po prvním nepříjemném zážitku jsem si o tom však začala něco zjišťovat a z Redditu jsem vyčetla, že je možné zamezit působení Doxorubicinu (který toto způsobuje) na čelist pomocí cumlání nebo kousání ledu během infuze. Samozřejmě jsem se předtím poradila s doktorkou, jestli je v pořádku vyhýbat se takhle působení léku v určité oblasti, ale bez problémů mi to schválila. Takže od té doby už mě afty tak moc netrápí a týden po infuzi je hned příjemnější. Zaplatila jsem však vypěstovanou psychickou averzí k ledu, teď už se musím opravdu nutit, abych ho během infuze dala do pusy a nepozvracela se u toho. Ale to už je oběť, kterou jsem ochotná podstoupit, týden bez jídla je o dost horší varianta.

## Ztráta chuti k jídlu

Další věc, která stojí za zmínku je ztráta apetitu. Většinou je to jen chvilková záležitost, alespoň pro mě. Váže se hlavně k nevolnosti, kterou jsem už pomocí léků dokázala zkrouhnout na pouhých pár dní, většinou tedy během těchto dnů jím minimálně, ale nemám problém to dohnat během zbytku cyklu. Mám štěstí, že se mi daří udržet si váhu a snad tělo zásobuji dostatečným množstvím živin, aby bylo schopné opravit se po každém jedovém zásahu.

## Zažívací problémy

Zažívání dostává hodně zabrat, jedná se především o průjmy a zácpy, které se během cyklu pěkně doplňují. První z nich je většinou lehká záležitost, jen v den samotné infuze, zřejmě jako reakce na nepříjemné látky v chemickém koktejlu. Druhá je potom horší, většinou nastoupí jako reakce na tabletky proti nevolnosti. Nebudu zacházet do detailů, ale dokáže být dost bolestivá. Naštěstí mi v tom pomáhají sirupy a léky, takže jsem schopná předvídat to a zamezit tomu (většinou) včas.

## Změna čichu (a potažmo chuti)

Poslední efekt, který bych chtěla zmínit, je to, jak moc člověku může chemo změnit vnímání vůní a také chutí. Nebyla jsem si jistá, jestli to zařadit zde k zažívání nebo níže k psychice, ale myslím, že tady se to hodí víc. Hned od začátku léčby mi začaly z ničeho nic vadit různé vůně. Ať už to bylo mýdlo u nás v koupelně, džus, který jsem předtím ráda pila, nebo třeba jídlo, které jsme si s přítelem předtím velmi rádi vařili. Najednou to všechno začalo být nechutné a vyvolávalo to ve mě akorát větší a větší nevolnosti. Docela mi trvalo, než mi došlo, co se opravdu děje. Chemo dokáže docela jednoduše zamáchat s vnímáním smyslů a bohužel s tím asi nejde nic moc dělat. Je to těžké pochopit a hlavně je těžké vysvětlovat to ostatním lidem, kteří si tím neprošli a nedokážou si představit, jak je možné, že mi najednou hrozně vadí věci, které jsem předtím měla ráda. Byl to pro mě jeden z nejvice překvapujících vedlejších efektů.


# Neurologické a psychické dopady

Myslím, že je běžná úvaha u vedlejších účinků chemoterapie přemýšlet primárně nad těmi fyzickými, přece jen je jich opravdu mnoho. Je ale důležité vědět i o těch neurologických a psychických, neboť ty mají také velký vliv na kvalitu života během této léčby.

| Symptom                 | Nepříjemnost | Četnost výskytu                           | Poznámka k délce / intenzitě     |
| :---------------------- | :----------: | :---------------------------------------- | :------------------------------- |
| Neuropatie a mravenčení | 1/5          | Výjimečně                                 | Dá se relativně lehce ignorovat. |
| Nespavost               | 3/5          | Nahodile, alespoň jednou za cyklus        | Otravné, ale naštěstí ne časté.  |
| Chemo mozek             | 4/5          | Nevyhnutelné a neustávající               | Osobně mě trápí asi nejvíce.     |
| Apatie a deprese        | 4/5          | Častá v prvním týdnu, ale nepředvídatelná | Dokáže být příšerná.             |

## Neuropatie a mravenčení v končetinách

Neuropatie je jinými slovy ztráta citu v periferiích (především prstech), která většinou bývá trvalým účinkem -- nespraví se po dokončení léčby a většinou s člověkem zůstane po celý život. U těžších chemoterapií je to opravdu velké riziko, kde pacienti klidně ztratí cit v celých článcích prstů jak na rukách tak na nohách a lehce se pak třeba popálí nebo si nemusí vůbec všimnout, že se například pořezali. Můj režim naštěstí takové riziko nepředstavuje. Jediné, čeho jsem si všimla, je, že moje palce na rukách jsou o trochu méně citlivé, není to ale nic hrozného. Pomáhá na to prý jemná motorika, takže proti tomu vlastně bojuji hraním her na ovladači, tréninkem na kytaru a také psaním tohoto blogu na klávesnici.

Jednou nebo dvakrát se mi také stalo, že mi ruce a nohy začaly z ničeho nic mravenčit. To bylo docela strašidelné, hodně jsem se bála, že mi to takhle zůstane, ale po poradě s doktorkou mě ubezpěčila, že je to běžné a neměla bych se toho děsit. Trvalo to nakonec jen pár dní a od té doby se to nevrátilo, takže budu věřit, že to byla jen jednorázová věc.

## Nespavost

S nespavostí mám problémy alespoň jednu noc za cyklus. Nejsem si upřímně ani tak jistá, zda je to chemickým účinkem chemoterapie na mozek, nebo jen prostě stresem, úzkostí nebo podobnými psychickými problémy, které by člověku způsobilo jakékoliv jiné trauma tohoto kalibru. Často také nemůžu spát, protože mi mozek jede o sto šest, někdy místo spánku přemýšlím například o tom, co dále napsat na tento blog. Nespavost tedy sice není příjemná, ale vzniklo díky ní mnoho slušných nápadů na minulé i budoucí příspěvky.

## Vlivy na mozek (ztráta pozornosti, paměť, přemýšlení)

Jsou ale i jiné příznaky, které jsou jednoznačně zaviněny vlivem chemoterapie na mozek -- v angličtině se jim obecně říká *"chemo brain"*. Pro mě to představuje především tři výše uvedené příznaky. Problémy s udržením pozornosti, krátkodobou i dlouhodobou pamětí a analytickým přemýšlením obecně mě předtím v životě nijak extra netrápily, takže když jsem konečně zjistila, jak moc velký problém *chemo brain* skutečně představuje, byla jsem z toho dost devastovaná.

Asi měsíc po začátku léčby (tedy po dvou infuzích) mě totiž čekaly zkoušky ze čtyř místních norských předmětů. Ze začátku jsem byla přesvědčená, že to nemám šanci zvládnout. Nakonec se však ukázalo, že rakovina je opravdu neprůstřelná výmluva pro domluvu individuálních termínů a jednodušších forem zkoušek. Termíny jsem si domluvila tak, aby byly v dobrých týdnech a co nejpozději od infuze, abych měla ideálně i dost času na učení. Bylo to mnohem těžší než učení se na zkoušky s mým starým více než méně funkčním mozkem, ale nakonec jsem to všechno zvládla, což považuji za svůj velký životní úspěch.

Po zkouškách jsem se většině technickým aktivitám začala vyhýbat úplně. Zaměřuji se nyní spíše na kreativní věci, jako hraní na kytaru, kreslení nebo psaní, které jsou pro mě momentálně snazší a dodaly mi novou možnost cítit se, jako že se svým životem stále alespoň něco produktivního dělám. Pokud vše půjde podle plánu, po konci léčby budu mít přibližně měsíc na to dát ten mozeček zase dokupy a pak se budu muset vrhnout na poslední rok svého studia. Snad tedy *chemo brain* v mém případě nebude věčný.

## Apatie a deprese

Přes všechnu podporu přátel a rodiny i přes aktivity, které si vymýšlím, abych se z toho nezbláznila, je však jistá míra deprese zřejmě nevyhnutelná. Je to další věc, se kterou jsem předtím neměla moc zkušeností a přechod ze zdravé a optimistické mysli na chemicky upravenou a často beznadějnou mysl pro mě byl opravdu těžký. Taky se nechci v této depresivní části léčby moc babrat, ale myslím že je pochopitelné, že už jen trauma všech těch změn, se kterými člověk nemůže nic udělat, se na mě podepsal. A opravdu tomu nepomáhá, že je to všechno jen zesílené chemickými a až chronickými stavy nejistoty a beznaděje.

Pamatuji si spoustu dnů, kdy jsem nebyla schopná donutit se do ničeho a všechno bylo temné a beznadějné. Vděčím jen svému příteli, že jsem se přes tyto strašné dny dostala. Nyní už jsem se naučila, že tohle musím prostě přežít a za pár dní jsem už schopná fungovat normálně a vidět radost a naději do zbytku léčby a hlavně do života po ní. Stále to ale není lehké.


# Specifické a vzácnější projevy

Na závěr vedlejších efektů bych chtěla jen zmínit pár zvláštních vedlejších efektů, které byly opravdu nečekané a svým způsobem unikátní, ani by mě nenapadlo, že lidské tělo může takhle zvláštně reagovat. Tato sekce se obejde bez tabulky, jde spíše o takové kuriozity.

## Zvláštní pocit u bušení srdce a dýchání

Ze začátku léčby a občas i nyní se mi před spaním stává, že slyším své srdce a plíce více, než jsem byla zvyklá. Jde o něco, co bych dokázala popsat jako šelest nebo chvění -- když v klidu ležím a nemám žádné jiné vjemy, na které se soustředit, je toto fakt zvláštní věc, kterou si úplně nedokážu vysvětlit. Podle doktorek by to ale mělo být v pořádku, takže jim budu věřit.

## Vyrážka

Další zajímavá věc je to, že se mi vždy pár dní před novou infuzí objeví malá neškodná vyrážka na bocích, rukou a nohách. Nedokážu si vysvělit o co jde, moje nejkreativnější teorie je, že se jedná o nějakou formu abstinenčních příznaků. Nemyslím si, že by to byl absťák od chema, ale možná by mohlo jít spíše o to, že si tělo říká o steroidy nebo prášky proti nevolnosti. Pár dní po další dávce chema (a s ním i Dexamethasonu a Metoclopramidu) vyrážka zase odejde. Je to záhada.

## Neschopnost zaostřit oči

Spolu s únavou a šokem z první dávky chema se mi stalo i to, že jsem pár dní nebyla schopná vůbec zaostřit oči. Už několik let nosím brýle na dálku, ale toto se mi nikdy předtím nestalo. Od první infuze se to však neopakovalo, takže myslím, že šlo opravdu jen o to, že moje tělo bojovalo proti jedu na všech frontách a už mu nezbyla energie na zaostřování, což v tu dobu mělo opravdu nízkou prioritu. Teď už to vidím jen jako kuriozitu.


# Není to ale jen šest měsíců utrpení

A tak jsme se dostali na konec dnešního nekonečného příspěvku. Doufám, že to nebylo úplně úmorné, spíše informativní a možná zajímavé. Na závěr bych ale chtěla doplnit, že i přes to, že je chemoterapie to nejhorší, co se mému tělu kdy stalo, přece jen to není šest měsíců bolesti a utrpení.

Většina vedlejších efektů mě totiž trápí primárně první týden po infuzi. Ten druhý sice nejsem úplně stoprocentní, ale jsem schopná normálně fungovat, v menší míře sportovat, navštěvovat přátele a žít relativně spokojeně. Je to pro mě už známý a zažitý cyklus –- týden se s tím peru, a pak mám týden, kdy si můžu v rámci možností užívat života a nabírat síly. A tyhle světlé chvilky jsou právě to, co mě pohání dál a připomíná mi, proč to všechno musím vydržet a vytrvat, i když to není lehké. Každý týden, den nebo jen úspěšně přetrpěná hodina mě přibližuje k cíli, k životu bez nemoci, kde si budu zase naplno užívat každodenní maličkosti bez pravidelných dávek léčivého jedu. Drží mě nad vodou myšlenka, že zbývají už jen dva měsíce a s trochou štěstí budu brzy zase zpátky ve svých známých kolejích, jen s novým a doufejme lepším pohledem na život.
