---
title: Galerie mých pokusů o kreativitu
published: 2025-08-21
description: 'Kreativní činnosti pro znuděného studenta bez školy hledajícího produktivní zábavu a mé myšlenky ohledně nich. Nyní i s obrázky!'
tags: []
category: 'Hobby'
draft: false
---

Na Erasmu dokáže být nuda. Když mi v červnu skončila škola, najednou jsem měla spoustu volného času (i když ani před tím jsem nebyla zrovna moc vytížená) bez nějakých nápadů, co s ním. Samozřejmě jsem se dívala na seriály, youtube a hrála hry, ale po nějaké době jsem si říkala, že by se hodilo zkusit si a naučit se nějakou tu kreativní a produktivní činnost. A taky by mi to umožnilo dělat něco, co není diplomová práce, a necítit se u toho špatně, že se jen flákám. Ehm. Ale to je vedlejší.

V rychlosti tedy chci projet všechny aktivity, které mi ke konci Erasmu pomáhaly krátit si dlouhou chvíli. A tentokrát k tomu přidáme taky nějaké fotky! Můžete je dokonce rozkliknout pro přiblížení. Pro můj blog jen ty nejmodernější technologie.

# Kytara

Když se za námi na konci zimy stavili rodiče na návštěvu, přivezli mi s sebou mou kytaru. Jako malá jsem hrála hodně, chodila jsem pravidelně do hudebky i když se mi nechtělo a na předehrávkách jsem si vedla dle mého názoru slušně a většinou jsem sklidila od rodičů a babiček v publiku přiměřený potlesk. Na střední mě ale chuť hrát přešla a dlouho jsem na kytaru nesáhla. A na vysoké jsem ji občas vzala, když jsem se cítila hudebnicky, nebo jsem zabrnkala pár akordů u táboráku, ale taky to nebylo nějak často.

<figure>
    <img class="standardized" src="/blog/creative_things_i_did/guitar/guitar.png">
    <figcaption>Bohužel z Norska nemám ani jednu fotku s kytarou, takže tady je alespoň ilustrační fotka z Ostravy. K pokousaným notám se odmítám vyjadřovat.</figcaption>
</figure>

V Norsku se mi po kytaře hodně stýskalo, takže jsem měla radost, když jsem ji konečně zase měla u sebe. Hrála jsem hlavně věci, které už jsem uměla, ale zkoušela jsem si i nové písničky. Už jsem úplně vyšla ze cviku a vůbec mi to nešlo, ale pořád mě to bavilo. Jako hlavní problém se však nakonec ukázalo to, že jsme bohužel nebydleli sami a já se moc stydím trénovat nové věci, když kolem mě neustále chodí spolubydlící. Nakonec jsem tedy u hraní moc dlouho nezůstala a rodinka mi ji zase vzala s sebou zpátky do Česka, když přijeli na dovolenou v červenci, aby mi usnadnili stěhování v září.

# Psaní

Se psaním mám taky už docela dlouhou historii. Už jako malá jsem pořád něco psala, vymýšlela různé postavy a příběhy s velmi neoriginálními zápletkami. Přece jen, můj Wattpad účet pořád existuje, i když už jsem k němu tak napůl ztratila přístup (asi jednou ročně musím psát na support, aby mi ho nesmazali). Slohovky mě taky vždycky bavily a když chytnu dobrou vlnu inspirace, dokážu psát klidně celý den.

Proto jsem se v červnu pustila do psaní tohoto blogu. Prvotní myšlenou bylo popsat svou dost nestandardní zdravotní situaci a dát svým blízkým a známým možnost nahlédnout do mého života bez toho, aby se museli složitě vyptávat. Téma nemocnice a léčby se ukázalo být opravdu bohatým zdrojem inspirace a mé první příspěvky zaměřené právě na toto ze mě vyletěly během několika dnů bez nějakých velkých záseků. Je to fakt terapeutické, moci takto sdílet veškeré ty věci, které jsme do té doby řešili s přítelem v podstatě sami. A další zábavnou věcí pro mě bylo, že můžu stránky blogu hostovat takhle jednoduše (a zdarma!) přes GitHub Pages, takže i když jsem už velmi dlouho nic neprogramovala, pořád si připadám alespoň trochu jako ten programátor, kterým bych měla být.

<figure>
    <img class="standardized" src="/blog/creative_things_i_did/writing/code.png">
    <figcaption>Falešné programování v plném proudu. Fotka je z mobilu místo screenshotu, aby to vypadalo zajímavěji.</figcaption>
</figure>

Po pár zdravotních příspěvcích jsem si však začala říkat, že je to všechno hrozně negativní. Jak můžu očekávat od ostatních, že budou pořád číst moje smutné příběhy a kazit si jimi svou dobrou náladu? A taky nechci, aby to vypadalo, že jsem v nemocnici pořád a nedělám nic jiného, protože tak tomu rozhodně není. Akorát problém je s tvorbou pozitivnějších příspěvků. Ohledně léčby si věřím, že je to docela zajímavé a snad si to dokáže uchovat pozornost čtenáře, u běžných každodenních myšlenek se však bojím, že to tak moc zajímavé nebude. Ale nakonec jsem si řekla co je na tom, lepší něco napsat, než se měsíce trápit s tím, jestli to bude někdo číst. Takže jsem tady a píšu toto a třeba to bude za něco stát.

# Focení

U své druhé návštěvy mi rodiče přivezli také narozeninový dárek, nový mobil od Motoroly, který jsem si vybrala především proto, že je menší než moje původní Xiaomi a také by měl být výkonný a měl obecně dost dobré recenze. Kromě toho má ale také velmi dobrý foťák. Takže když jsem na to měla zrovna náladu, tak jsem si zkoušela fotit různé věci a doufám, že se v tom budu průběžně zlepšovat.

Zároveň snad moje amatérské fotky můžou posloužit i jako ukázka zajmavých věcí a míst, na které jsem tady od mých narozenin (18. července) narazila. Zkusím tady teda hodit pár obrázků a aspoň tím otestovat, zda funguje tato část blogu.

<div class="two-figures">
    <figure>
        <img src="/blog/creative_things_i_did/photography/sunset.png">
        <figcaption>Krásný půlnoční západ slunce focený z balkonu našeho starého bytu.</figcaption>
    </figure>
    <figure>
        <img src="/blog/creative_things_i_did/photography/nidelva.png">
        <figcaption>Fotka Gloshaugenu a Studentersamfundetu z mostu pro chodce a cyklisty přes řeku Nidelvu, který jsme objevili až po sedmi měsících.</figcaption>
    </figure>
    <figure>
        <img src="/blog/creative_things_i_did/photography/arcade.png">
        <figcaption>Husté arkádovky, na které jsme se šli jen podívat, protože na hraní jsme moc chudí.</figcaption>
    </figure>
    <figure>
        <img src="/blog/creative_things_i_did/photography/minigolf.png">
        <figcaption>Minigolf se zajímavými interaktivními levely a magickým modrým osvětlením.</figcaption>
    </figure>
    <figure>
        <img src="/blog/creative_things_i_did/photography/flower.png">
        <figcaption>Pěkná dvojbarevná kytička neznámého rodu, kterou jsem našla před nemocnicí.</figcaption>
    </figure>
    <figure>
        <img src="/blog/creative_things_i_did/photography/flask.png">
        <figcaption>Úžasná ručně vyrobená placatka ze hry Outer Wilds, kterou mi k narozkám vyrobili kamarádi.</figcaption>
    </figure>
</div>

Nevím jestli je tohle nějak chvályhodné, ale jsem ráda, že můžu svoje oblíbené fotky sdílet alespoň tady. Docela mě mrzí, že jsem tehdy na začátku Erasmu nešla na kurz fotografie, který tady byl. Možná by bylo fajn si někdy zajít na nějaký kurz, až budu zpátky doma v Ostravě.

# Kreslení

Další věc, do které jsem se také chtěla pustit, bylo kreslení. Můj noťas má dotykovou obrazovku a může tedy sloužit i jako grafický tablet, takže už pár měsíců dozadu jsem si zkoušela nějaké to digitální umění pomocí grafického programu [Krita](https://krita.org/). Můj původní plán byl nakreslit sadu kytiček z Minecraftu a začala jsem jednou ze svých oblíbených, Azure Bluet. Po pár dnech práce na tomto obrázku mě to však nějak přestalo bavit, možná tím, že má neschopnost s Kritou ve spojení s mým perfekcionismem mě nutil trávit hrozně moc času na relativně zbytečných věcech. Bohužel už jsem se tedy nakonec nezvládla dostat ke stínům

<figure>
    <img class="small" src="/blog/creative_things_i_did/drawing/azure_bluet.png">
    <figcaption class="small">Finální stav mého pokusu o nakreslení minecraftové kytičky. Její reálnou podobu ve hře můžete vidět na cedulce v květináči.</figcaption>
</figure>

Kdybych se k tomu měla vrátit zpět, nebo spíše realisticky provést druhý pokus, asi bych zmenšila celé rozměry květináče a i počtu a velikosti kytiček v něm. Stačilo by nejspíš jen pár a mohly by být větší, potom bych možná nestihla tak rychle vyhořet během tvorby.

Po přestěhování se do nového bytu (který nám pronajala jedna Irská interiérová designérka, takže přetéká inspirací tvořit), jsem chtěla dát kreslení druhou šanci. Tentokrát jsem si řekla, že to zkusím znovu, ale začnu pěkně od základů. Našla jsem si jednoduše vypadající [video](https://www.youtube.com/watch?v=K5AV42mgAe0), které se zaměřuje na úplné začátky digitální kresby a ukazuje dobře zvládnutelný plán na 30 dní. Já jsem si řekla, že jsem rychlík, takže to stihnu za 15 dní, dvě kresby každý den. Níže tedy přikládám nějaké z mých oblíbených.

<div class="two-figures">
    <figure>
        <img src="/blog/creative_things_i_did/drawing/3.png">
        <figcaption>Třetí den, první pokusy o tvorbu složitějších tvarů a jejich stínování.</figcaption>
    </figure>
    <figure>
        <img src="/blog/creative_things_i_did/drawing/4.png">
        <figcaption>Čtvrtý den, tady se mi hodně líbí očička.</figcaption>
    </figure>
    <figure>
        <img src="/blog/creative_things_i_did/drawing/5.png">
        <figcaption>Pátý den, není zas tak extra zajímavý, spíše jen do počtu.</figcaption>
    </figure>
    <figure>
        <img src="/blog/creative_things_i_did/drawing/6.png">
        <figcaption>Šestý den, tady už jsem konečně měla pocit, že moje koule konečně začínají být reálně kulaťoulinkatější.</figcaption>
    </figure>
</div>

Ve finále jsem ale bohužel tuto kreslící výzvu nedokončila, dostala jsem se pouze do sedmého dne. Z části mě začalo fakt štvát, že můj noťas má asi nějaký pokřivený monitor, takže jsem kreslila křivé čáry a to ne svou vinou, ale vinou noťasu. Bylo to frustrující. A hlavním důvodem byla jiná kreativní činnost, která mě chytla o dost víc a řekla jsem si, že se budu soustředit spíše na ni. Takže to je poslední věc, o které si tady povíme.

# Pixelart

S kamarády jsme si už nějakou dobu říkali, že bychom někdy chtěli zkusit udělat hru (a ideálně ji i dokončit). Ve finále jsme se s jedním kamarádem shodli, že zkusíme napsat jednoduchou a krátkou hru, pro kterou by se perfektně hodil styl pixelartu. Jako ta více umělecká osoba z nás dvou jsem si tuhle práci hned vzala na sebe, koupila a stáhla jsem si skvělý nástroj [Aseprite](https://www.aseprite.org/) a pustila jsem se do pixelového kreslení.

O naší hře se moc rozepisovat nechci, zvlášť pro případ že bychom se přece jen nedokázali dostat do zdárného konce (což se samozřejmě nestane, ale člověk nikdy nemůže být dost opatrný). Ale obrázky a animace, které jsem za těch pár dní vytvořila, jsou něco čím se chci aspoň trochu pochlubit. Jsem sice úplný začátečník, ale myslím, že vypadají pěkně i tak.

Začala jsem jednoduchými postavičkami, které však zatím za sdílení nestojí. Abych se naučila pracovat i s většími rozlišeními (tento obrázek má neuvěřitelných 128x128 pixelů), zkusila jsem si nakreslit les ve svitu měsíce. Obrázek měl původně mít více věcí, ale nakonec jsem z toho byla tak vyděšená, že jsem ho nakonec nechala v ne úplně dodělaném stavu, ani nějaké stíny jsem nakonec nedodělala. I tak si ale myslím, že to je slušný pokus, a někdy bych se k němu chtěla vrátit.

<figure>
    <img class="small" src="/blog/creative_things_i_did/pixelart/forest.png">
    <figcaption>Jedna z prvních věcí, které jsem si chtěla vyzkoušet, jednoduchá lesní scéna s monochromatickou paletou.</figcaption>
</figure>

Potom jsem se vrhla na jednoduché předměty a animace. Toto už jsou věci, na které jsem dost hrdá, na první pokusy jsou docela hladce animované a jde z nich snad pochopit, co se tím básník snažil říci. Každá z těchto animací mi mohla trvat několik hodin, je to skvělý způsob jak zabíjet čas.

<div class="two-figures">
    <figure>
        <img class="square" src="/blog/creative_things_i_did/pixelart/bow.gif">
        <figcaption>Luk byla první věc, kterou jsem animovala. Hlavně jsem hrdá na využití tzv. <i>smear framu</i>, který dodává dynamiku a sílu vystřelení šípu.</figcaption>
    </figure>
    <figure>
        <img class="square" src="/blog/creative_things_i_did/pixelart/dagger.gif">
        <figcaption>Nožík byl jednoduchý, pouze zrychlí, chvíli letí, zpomalí a pak se rozbije. Nejvíc času mi zabral vlající provázek.</figcaption>
    </figure>
    <figure>
        <img class="square" src="/blog/creative_things_i_did/pixelart/berry.gif">
        <figcaption>Jahůdka jen chvíli třepe lístky a pak se zmenší jako kus želatiny.</figcaption>
    </figure>
    <figure>
        <img class="square" src="/blog/creative_things_i_did/pixelart/coin.gif">
        <figcaption>Mince se mi hodně líbí, pěkně se třpytí a taky umí bourat do věcí (s trochou dynamiky) a rozbít se.</figcaption>
    </figure>
</div>

Všechno je to v Asepritu relativně jednoduché a jsem s výsledky opravdu spokojená. Jak je na tom hra samotná to už je druhá věc. Jde to skvěle, přísahám. Pro zajímavost chci také ukázat sprite sheet animací luku, jako takový pohled do zákulisí.

<figure>
    <img class="small" src="/blog/creative_things_i_did/pixelart/bow.png">
    <figcaption>Animace jsou každá na novém řádku. Jako bonus je k tomu i samotný šíp.</figcaption>
</figure>

Toto už je reálný asset, se kterým hra dokáže pracovat a animovat. Celé mě to zatím hrozně baví, připravila jsem si myslím moc pěknou paletu a všechno to k tobě více méně sedí. Až tu hru jednoho dne doděláme, myslím, že ta grafika by mohla vypada opravdu pěkně. Samozřejmě mám pořád v čem se zlepšovat. A hlavní je, že mě to fakt baví a pomáhá mi to přežít posledních pár týdnů, co mi tady zbývá. Přece jen už nezbývá ani měsíc a pojedeme domů.

# Takže tak k mým aktivitám

Takže tady toto byl rychlý přehled mých pokusů zůstat kreativní a produktivní, když mám teď tolik volného času. Trochu si myslím, že mi tento čas bude chybět, ale na druhou stranu se moc těším zpátky do školy a do práce, až si zadání a motivaci nebudu muset shánět sama. Ale doufám, že i přes to pořád budu mít čas na nějaké občasné kreativní koníčky.

Doufám, že se dnešní pozitivnější příspěvek líbil, jsem ráda, že jsem ho s vámi mohla sdílet.