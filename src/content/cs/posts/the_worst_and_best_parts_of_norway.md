---
title: Ty nejhorší a nejlepší věci na Norsku
published: 2025-09-17
description: 'Po devíti měsících strávených v Trondheimu v tomto příspěvku shrnuji své zkušenosti a názory na svůj pobyt.'
image: '/the_worst_and_best_parts_of_norway/winter_house.jpg'
tags: []
category: 'Erasmus'
draft: false
---

V Norsku jsem díky Erasmu strávila posledních devět měsíců. Byla to pořádná doba, měla jsem tedy spoustu příležitostí nasát mítstní kulturu a taky divit se nad kulturními rozdíly, kterých ze začátku bylo překvapivě moc, ale zároveň ne tolik, kolik bych upřímně čekala. Norsko je přece jen pořád Evropská země (i když ne přímo členem EU), takže i přes to, že ve Skandinávii se žije jinak než u nás v srdci Evropy, spoustu věcí máme stále společnou.

Proto bych se v dnešním příspěvku chtěla zaměřit na to, jak na mě Norsko zapůsobilo, jaké jeho části se mi líbily, a které z nich jsem naopak začala rychle nemít zrovna ráda. Moje osobní zkušenost je pouze a jedině s Trondheimem, takže mí milí norští přátelé, nebuďte na mě naštvaní, pokud zde generalizuji něco, co jinde v Norsku vůbec neplatí.


# Negativa

Prvně bych se chtěla zaměřit na ty negativní věci, kdy jsem si často říkala, že tohle přece funguje o tolik lépe v Česku.

## Ceny

Věděli jsme, že Norsko je drahé, ale i tak jsme nebyli připravení na tento šok. Rozebírat, co stojí kolik v Norsku a v Česku bychom teď dokázali celé dny (především tedy můj přítel, který primárně nakupoval), ale nechci s tím zbytečně prodlužovat počet slov. Chci to zmínit hlavně pro úplnost, protože to fakt bylo šílené. Není se čemu divit, že jsme mezi ostatními Erasmáky potkávali téměř výhradně studenty z bohatých západních států — naši slovanští bratři byli skoro k nenalezení.

## Drahé a nekvalitní MHD

Toto se z části váže k předchozímu bodu, protože MHD bylo opravdu pekelně drahé. Pro srovnání, studentská roční jízdenka na celé město by nás tam stála 12 000 kč, oproti nějakým 1 400 kč, jak je to v Ostravě. Je to tedy neuvěřitelně desetkrát dražší. Je to však možná jen věc Trondheimu, ze začátku pobytu nás někdo varoval, že je zde jedno z nejdražších MHD v celém Norsku.

A kdyby alespoň kvalita služeb odpovídala ceně, tak bychom si tak nestěžovali, ale bohužel tomu tak nebylo. Autobusy byly nespolehlivé a několikrát se nám stalo, že bus z ničeho nic změnil trasu a cestující o tom nijak neupozornil, takže jsme prakticky skončili na konečné a neměli jsme žádnou možnost, jak tomu zabránit. Doteď nechápu, jak může autobus toto udělat, prostě jen tak jet jinudy a nechat pasažéry, ať si dopravu na původní cíl nějak vyřeší sami. O to více si teď vážím skvělého MHD, které máme v Ostravě.

## Byrokracie

Norové si na toto opravdu potrpí. Všechno má svá pravidla a jakmile něco trochu vystupuje ze zajetého systému, je to špatně a nemůže to takhle být. Na univerzitě jsme se s tím docela rvali a v nemocnici jsem taky musela řešit několik situací se systémy, které s námi úplně nechtěly spolupracovat.

Jednou, když jsme se vraceli z nemocnice po chemoterapii, ve stresu a s už nastupující nevolností, do autobusu nastoupili revizoři. Oba dva jsme měli platné studentské lístky a museli jsme se také prokázat studentskou aplikací. Když se však příteli nedařilo přihlásit, autobus kvůli nám na pár minut pozdrželi a pak nás donutili vystoupit a jít domů pěšky, i přes to že jsme jim situaci vysvětlili a přítel mohl svůj studentský status prokázat jak možností přístupu do jiných univerzitních systémů tak platnou fyzickou ISIC kartou, která se používá v Evropě běžně. Prostě postup říká jednu konkrétní aplikaci a přes to nejede vlak, žádné výjimky neděláme.

Podobných situací jsme bohužel zažili více. Norsko je super v tom, že jejich sytémy fungují skvěle pokud člověk splňuje jejich předpoklady (například pokud má Norské občanství), jakmile je však něco mimo normu, občas pak selhávají a ani neposkytují moc možností řešit věci osobně a individuálně. Nikdy jsem neměla problém psát maily, volat, klidně i přijít osobně, ale i tak bylo komplikované s nějakými problémy najít pomoc. 

## Nutnost mít aplikaci na všechno

Digitalizace je super, užitečná a moderní věc, ale občas si říkám, jestli to už nezachází moc daleko. Během prvního měsíce v Norsku jsme si totiž museli postahovat obrovské množství všech možných aplikací, bez kterých bychom tam nebyli schopni přežít. Je fajn mít všechno v mobilu, ale když se pak člověk snaží prokázat revizorům nebo třeba chce otevřít dveře do univerzitní kafeterie a mobil zrovna odporuje, není doslova nic, co s tím může udělat. Třeba u těch studentských služeb by stačilo přidat možnost prokazovat se čipem v ISICu, tak jak to třeba funguje u zamčených dveří u nás na VŠB.

## Kupodivu malý výběr produktů

Další věc, která mě překvapila, byla velikost výběru produktů v obchodech (nebo spíš jeho nedostatek). Vtipné to bylo třeba u hygienických produktů, v obchodě byly třeba tři typy deodorantů a v podstatě jen jeden sprcháč, takže ve fitku pak bylo opravdu těžké poznat, která z identicky vypadajících lahviček je vaše. To platí i například u nábytku, všechny byty, které jsme navštívili, měly stejný kohoutek, sprchu, jako by to všichni Noři dostali nafasováno z jedhoho pytle.

Podobně to je i s oblečením, možná je to jen tím, že na to nejsem zvyklá, ale přišlo mi, že všichni Noři nosí to stejné — jednoduchá trika, košile nebo pola zásadně bez potisku, světlé kalhoty nebo kraťasy, případně svetr, tam už alespoň byly nějaké zajímavé vzory, a většinou nějaké bílé tenisky. A také všichni měli ten stejný batoh, který má jméno *DoucheBag* a je v Norsku populární (kdybychom se měli napít pokaždé, když jsme ho viděli, tak bychom jen za cestu do obchodu umřeli na otravu alkoholem). Bylo opravdu vzácné vidět nějaké zajímavě oblečené lidi, kteří vystupovali z davu. Když jsem teď zase zpátky v Ostravě, mám hroznou radost, že po ulicích zase běžně potkávám alternativně oblečené lidi, kteří se nebojí vypadat jinak než ostatní a více experimentují se svým vzhledem.

## Semafory

Toto je jen malá výtka, ale semafory v Trondheimu rozhodně nejsou optimalizované pro chodce. Běžně se nám stávalo, že jsme na přechodu měli červenou klidně několik minut, i když tam za celou dobu neprojela vůbec žádná auta, protože měla také červenou. Pak se není čemu divit, že lidi úplně běžně přecházeli na červenou, semafory zde mají opravdu malou autoritu.

## Pravidla pěšího provozu

Toto nás vždycky hrozně vytáčelo. Myslela jsem, že je obecně známo, že po chodníku se chodí stejně jako po cestě po pravé straně, člověk se tak vyhne střetům s ostatními chodci a všechno pak funguje hrozně hladce. Ale ne, toto se v Norsku nedělá. Je to překvapující vzhledem k jejich nekonfliktní nátuře, ale lidi si tady chodí na které straně se jim zachce a když pak dojde k nevyhnutelnému střetu trajektorií, ani se nepokusí uhnout z cesty. Starají se o svoje a jako by to byla povinnost ostatních, zařídit, aby měli oni volnou cestu.

U autobusů nás to naštvalo nejvíc, z nějakého důvodu si zde lidi vůbec neuvědomovali, že existuje důvod, proč by se z autobusu první mělo vystupovat a až potom do něj nastupovat. Přijde mi, že v Česku se toto bere jako samozřejmost, pokud se pokusíte do tramvaje nastupovat předtím, než lidi zevnitř měli možnost vystoupit, tak dostanete nejspíš (zaslouženě) seřváno od nějakého důchodce, nebo alespoň schytáte spoustu nepříjemných pohledů. V Trondheimu jsme si však všimli, že na zastávce se lidi postaví přímo ke dveřím a i když se snažíte z busu vystoupit, ani trochu se nehnou, musíte se přes ně procpat ven. Doteď nechápu jak je možné, že tento koncept v tak chytré a obecně skvělé zemi ještě neodemkli.

## Norský přístup nadřazenosti

Můj poslední bod je možná trochu zvláštní a nechci aby vyzněl ofenzivně, ale je to něco, čeho jsme si také všimli. Noři mají skvělou zemi, která je bohatá, s vysokým životním standardem a vypadá to, že demokracie se jim daří snad nejvíce ze všech. Mají bohatou historii, vysokou míru vzdělání a skvělé vyhlídky do budoucnosti. Ve zkratce, dalo by se říct, že Norsko je jedna z *nejlepších* zemí, a Noři to moc dobře ví. Vyrůstají v tom a není pak překvapující, že si svou nadřazenost internalizují, a i když jim to jejich nekonfliktní nátura nedovolí moc projevovat, jako cizinec můžete cítit, že jste občas tak nějak pod nimi. Obzvlášť pokud nejste z těch jiných dobrých zemí jako Německo nebo Francie, pocházet z Česka je v podstatě to stejné, jako kdybyste byli z Jugoslávie, pro pokročilý západ se jedná o trošku opožděné a ne zrovna dobré státy.

Nikdo na nás nebyl vyloženě zlý, ale přece jen jsme se tam nikdy necítili úplně přijatí. Myslím, že i kdybychom se tam někdy přestěhovali, naučili se jazyk, našli si práci a na každou večeři jedli *Brunost*, tak bychom nikdy nepatřili mezi Nory. Mají svou národní hrdost (kterou si bezpochyby zaslouží mít) a dostat se do této skupiny jako cizinec je opravdu těžké. Občas nás to trochu mrzelo, ale ve finále to nebyl konec světa a i přes to jsme poznali pár skvělých norských přátel, se kterými jsme se cítili skvěle.


# Pozitiva

Nyní tedy konečně můžeme přejít na věci, které mě příjemně překvapily a byla jsem za ně během svého pobytu upřímně vděčná.

## Příroda

Není žádným tajemstvím, že velkým lákadlem Norska je jeho nádherná příroda. Už když jsme do Trondheimu přilétali, hned mě zaujaly pusté pláně, které byly opravdu úplně prázdné — občas bylo někde u jezírka vidět pár baráčků, ale je pro mě záhadou, jak se tam místní obyvatelé dopravují, protože jsem svrchu neviděla žádné cesty. Je to dost rozdíl oproti Česku, kde jsou místa mezi městy nejčastěji plná polí a země tak z letadla vypadá jako mřížka různě barevných obdélníčků. Norsko oproti tomu připomíná spíše neprobádané území, kde by člověk šel na dobrodružnou výpravu.

I zblízka je příroda jiná a opravdu krásná. Často jsme chodili na procházky po městské části *Lade*, kde je naše oblíbená trasa podél moře, nahoru a dolů po kopečkách, z jejichž útesů jsou krásné vyhlídky jak na fjord tak na město. Lesy tam jsou relativně husté, ale líbilo se mi především množství mechu, lišejníku a obnažených kamenů, které dohromady vypadaly vždycky krásně a epicky. Ve výše položených místech toho však moc nerostlo, když jsme šli na jeden takový vyšší výšlap, překonat jsme museli jen nízká křoví a chodili jsme spíše po kamenech, občas jsme se museli dostat přes bažinatější oblast, ale určitě to nebyly nějaké husté vysoké lesy. Takže ve zkratce, příroda je jiná, ale zároveň povědomá a opravdu nádherná.

## Architektura

Když jsme poprvé projížděli městem *Flybussem* z letiště, bylo hned jasné, že rodinné domečky po celém městě jsou postaveny všechny ve stejném stylu klasickém pro severské země. Všechny jsou ze dřeva, namalované na různé barvy, s bílými okny a rovnými, áčkovými střechami. Když jsme ještě bydleli ve studenském domě poblíž stadionu *Lerkendal*, každé ráno nás za okny čekal výhled přes cestu na jeden takový dům, červený a opravdu pěkný. Vždycky se mi tento styl architektury líbil, jediné negativum je možná to, že nejsou zrovna stavěné na větší vedra, takže když do Trondheimu v létě přišly třicítky, měli jsme doma saunu (takže jsme pak radši na tajňačku chodili spát do sklepa, kde už tou dobou byly pokoje po Italech prázdné).

Norové však nestaví jen tradiční dřevěné rodinné domky, velká část budov ve městě je moderní. Ty už jsou betonové a více kostkovitého charakteru, především budovy univerzity jsou často obrovské s velkým otevřeným prostorem uprostřed, kde člověk vidí od přízemí až ke stropu o několik pater výš, takže jsou opravdu prostorné. A na druhou stranu, ve městě je také pár starých budov, nejkrásnější jsou samozřejmě katedrála *Nidarosdomen* (nejvyšší katedrála Norska, která se bohužel nedostala na světový seznam, protože má pouhých 98 metrů) a stará budova univerzity NTNU *Gloshaugen* (kde je nyní knihovna, která vypadá jako vytržená z *Bradavic*).

## Coziness level norských bytů

Ještě jako doplnění minulého bodu, nevím, jestli to je jen naším štěstím, ale z několika návštěv našich norských přátel jsem si odnesla to, že místní byty jsou nějak útulnější a lépe vybavené, než ty naše. Nevím, čím to je, ale vždycky měly pěkně sladěné barvy, dřevěný nábytek v jednotném odstínu a obecně vypadaly, že jejich designer věděl, co dělá. A také byly vždy vybaveny spoustou světýlek, teplých lampiček a svíček, aby vypadaly pěkně i v období dlouhé a temné severské zimy. 

## Čistota veřejných prostorů

Je také chvályhodné, jak čisté ulice jsou. Opravdu vzácně tady najdete na zemi odpadky, jedinou výjimkou jsou použité a odhozené sáčky od tabáku pod ret *Snus*, které tady bohužel dost letí. Jinak je ale všechno pěkné a čisté. Líbí se mi, že na každou plastovou flašku a plechovku je tady záruka 2 NOK (tedy přibližně 4 koruny), takže často vidíte studenty s obrovskými pytli plnými petek, za které pak určitě dostanou pořádnou částku. Také jsem viděla starší lidi (v Česku bych řekla, že to byli bezdomovci, ale to je v Norsku nelegální, takže si jejich identitou nejsem jistá), kteří sbírali flašky z košů a také od studentů na ulicích, kteří se s nimi překvapivě velmi rádi pouštěli do konverzace. Přála bych si, abychom v Česku někdy taky takový podobný systém zavedli, je to skvělá motivace pro recyklování a vždycky je fajn dostat zpátky vratné peníze.

## Bezpečí

Další věc, která mě na ulicích Trondheimu příjemně překvapila, je všudypřítomná bezpečnost. Ostrava sice není zrovna nebezpečné město, ale i tak jde ten rozdíl pocítit. V noci jsem se tady vůbec nebála chodit sama, počet podivínů na ulici je drasticky menší a vzácně se musíte někomu podezřelému vyhýbat. Jediné místo, kde jsme pravidelně naráželi na nepříjemné lidi, bylo náměstí před obchodním centrem *Trondheim Torg*, takže jsme se tam radši nikdy moc nezdržovali.

Překvapilo mě taky, že tady jsou lidi úplně bezstarostní. Kola občas jen tak nechávali na ulici nezamčená a většina z našich spolubydlících nezamykalo dveře od domu. To se nám pak sice vymstilo, když nás jednoho dne navštívila neznámá zlodějka a obrala nás o půl kila sýru, vaničku jahod, přenosný reprák a také moje klíče, které jsem měla v kapse bundy u dveří. Když jsme o tom však řekli našemu pronajímateli, ubezpečil nás, že to nemáme vůbec řešit a že ztracené klíče mu nevadí, že má doma spoustu záložních. Celé to bylo dost bizardní.

## Lidi jsou milí

A tím se nesnažím říct, že by Češi byli nějaký národ nepříjemných lidí, ale trochu jiný přístup v komunikaci a koexistenci tady šel přece jen poznat. Noři jsou především bezkonfliktní. Pokud se nějak dá konfliktu předejít nebo vyhnout, tak si vždy vyberou tuto cestu. I lidi na ulici jsou proto relativně příjemní, když se s někým setkáte očima, často se na vás usměje, když s nějakým interagujete, bude naprosto zdvořilý.

Takhle to bylo i u lidí, se kterými jsem se bavila, primárně tedy šlo o studenty, ale pobavila jsem se v podstatě se všemi věkovými skupinami včetně babiček a dědečků. Všichni byli milí, a i když ne vždycky byli zrovna upovídaní, i tak jsme si vždycky alespoň chvíli popovídali.

Nejvíce jsem to ale pozorovala u sestřiček v nemocnici. Všechny byly absolutně zlaté, se vším nápomocné, i když jsem jim dělala problémy, protože se mnou musely mluvit anglicky místo norsky, nikdy s tím neměly nejmenší problém. Během celé mé nemocniční eskapády jsem narazila snad jen na dvě, které bych možná popsala jako nepříjemné, ale ani tam si nejsem jistá, jestli to třeba jen nebylo tou jazykovou bariérou. Jinak s nimi však mám jen dobré zkušenosti, vždy byly příjemné a pomáhaly mi i během těch nejhorších panických záchvatů a jiných nemilých situací. 

## Všichni umí anglicky

Pokud umíte anglicky vy, tak se nemusíte bát, že byste se v Norsku nedomluvili. Anglicky tady umí opravdu všichni, přes všechny věkové i sociální skupiny. Opět ráda zmíním místní babičky a dědečky, kteří občas sice museli své znalosti angličtiny oprašovat, ale pak jsme se mohli bez problémů bavit o Československu (ano, hodně lidí, i těch mladších, bohužel ještě nezaslechlo zprávy, že od nás Slováci utekli). Nedokážu si představit, jaké by to bylo v opačném případě, kdyby nějaký Nor jel do Česka a musel tam řešit věci, které jsem tady řešila já. Určitě by tam komunikaci měl mnohem těžší.

## Nikdo vám nerozumí

Perlička na konec, myslím, že tohle je zkušenost, se kterou se ztotožní každý Erasmák. Moje nejoblíbenější aktivita za celých devět měsíců v Norsku bylo chodit po ulicích Trondheimu nebo jezdit v nacpaném MHD a řešit s přítelem absolutně soukromé věci, které bychom si v Česku nechali na tajnou domácí konverzaci, nebo prostě mluvit o lidech stojících kolem nás, jako by se nechumelilo. Je to tak svobodný pocit, jako bychom měli své vlastní tajné šifrování, vymyšlený jazyk, takže nám vůbec nikdo nerozuměl. A protože čeština je slovanský jazyk, tak germánští nebo románští mluvčí neměli ani šanci nic vyluštit, i kdyby se fakt snažili. Ostatních Čechů jsme se taky nebáli, bylo nás v Trondheimu tak málo, že jsme své krajany za devět měsíců potkali nanejvýš pětkrát.

Teď když už jsme zpátky v Česku, musíme si dávat pozor na jazyk, aby nás na ulici někdo nefláknul.


# Závěrem

Jak tedy jde vidět z počtu slov, který jsem tady dokázala vykouzlit, rozdílů mezi Českem a Norskem je hodně. I přes všechny ty chybičky, které jsme začali za našich devět měsíců za hranicemi objevovat, to však byl skvělý zážitek. Prošli jsme si spoustou věcí, dobrých i špatných, náš Erasmus možná nebyl zrovna standardní, ale i přes to, nebo možná právě kvůli tomu, jsme si z něj hodně odnesli. Jsem vděčná, že jsme v Norsku mohli strávit tolik času a pevně doufám, že se tam ještě někdy podíváme.