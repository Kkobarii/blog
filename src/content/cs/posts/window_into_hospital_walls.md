---
title: Okénko do nemocničních zdí
published: 2025-07-10
description: 'Přibližuji některé prohlídky, zákroky a obecně návštěvy lékaře, kterými jsem si prošla. Jde především o kontroly před léčbou, PET sken a na závěr samotnou chemoterapii.'
tags: []
category: 'Rakovina'
draft: false
---

Předtím, než se toto všechno semlelo, tak jsem nikdy moc zkušeností s nemocnicemi neměla. Vždycky jsem byla zdravá a za doktory jsem často chodit nemusela. To se však velmi rychle změnilo a nyní je pro mě úplně běžné chodit do nemocnice klidně několikrát do týdne. Léčba s sebou přináší spoustu nových procedur a prohlídek, které pro mě byly ze začátku úplně cizí, brzy jsem si na ně ale zvykla a teď už jsou pro mě známou rutinou.

V tomto příspěvku bych chtěla nabídnout okénko do tohoto úplně cizího světa, které by moje minulé nevědoucí já možná ocenilo, alespoň ze zvědavosti, jak to všechno prakticky funguje. Půjde hlavně jen o popisy, co si během takové návštěvy zažiju, můžete to brát jako náhled do života člověka s lymfomou, alespoň co se nemocnice týče. Dále se tedy rozepíšu o různých prohlídkách, PET skenech, chemoterapii a dalších zábavných věcech, které se staly součástí mého nového normálu.

Mám jen dvě poznámky, které bych chtěla zmínit, než začnu:
- Prvně chci vyjádřit svou vděčnost, že norské sestřičky, doktorky i lékárnice ve valné většině nemají nejmenší problém komunikovat se mnou v angličtině. Myslím, že kdyby něco podobného řešil Nor v Česku, tak by to určitě nebylo tak hladké a bezproblémové, jako to mám já tady. Jsem schopná promluvit si anglicky i s místními osmdesátníky a opravdu si vážím toho, že nejsem skoro vůbec odstřižená od nějaké komunikace.
- Také chci možná trochu varovat nad obsahem tohoto příspěvku. Snažím se jej psát příjemně a nezaměřovat se na nepříjemná nemocniční témata, ale nemůžu se vyhnout zmínkám o jehlách a jiných věcech, ze kterých někteří lidé mají (právem) hrůzu. I tak si ale myslím, že příspěvek má spíše pozitivní hodnotu a nepříjemné nemocniční zásahy opravdu nejsou popsané do detailů a spíše jen zmíněné pro úplnost. Snad to tedy bude v pořádku pro všechny.

# Kontroly před začátkem léčby

Chemoterapie je pro tělo obrovskou zátěží a pokud má člověk nějaké existující potíže, může je ještě zhoršit. Proto se ještě před počátkem léčby dělá spousta kontrol, aby si lékařský tým byl jistý, že pacient léčbu zvládne. U mě tahle vstupní kontrola nebyla moc složitá, zřejmě díky tomu že mi bylo teprve dvacet dva let a celkově jsem vypadala zdravě. Ptali se mě jestli často piju alkohol, jestli kouřím nebo používám nikotinové sáčky, které jsou tady v Norsku velmi populární, ale má odpověď na všechno byla samozřejmě že ne, což zřejmě doktorkám usnadnilo práci.

Ještě ten den mě poslali na **kardiologii**. Chemo je velmi toxické na srdce, takže je důležité, aby se dopředu vědělo o jeho aktuálním stavu. Samotná prohlídka byla velmi rychlá a jednoduchá, doktorka na mě jen přilepila elektrody a pak mě nějakou půl hodinku projížděla nějakým ručním přístrojem, nejspíš ultrazvukem. Říkala, že se snaží zachytit snímky srdce, moc jsem nepochopila tu technickou stránku věci. Byla to starší doktorka, takže jsme trochu pokecaly o Československu (i když jsem zjistila že mé patriotické znalosti nejsou vůbec tak dobré, jako jsem si myslela) a nakonec mi řekla, že mám pěkné zdravé srdíčko a že by mělo toxicitu chemoterapie zvládnout bez problémů.

Další faktor, který jsme museli započítat hlavně kvůli tomu, že jsem ještě mladá, bylo riziko neplodnosti, které chemoterapie představuje. Moje onkologická doktorka mi sice řekla, že můj konkrétní chemo režim (ABVD) moc velké riziko netvoří, ale že pro jistotu bude lepší neriskovat vůbec nic, takže mě poslala na další vyšetření na **gynekologii**. Tam se jednalo o klasickou prohlídku kterou zná každá žena, doktor mi řekl, že jsem zdravá a naprosto v pořádku. Následně jsme měli dlouhou konverzaci o tom, jak se plodnost během chemoterapie uchovává. Existuje injekce, která člověku dokáže vyvolat umělou menopauzu, čímž uspí vaječníky a svým způsobem je ochrání od nemilých účinků chemoterapie. Tato injekce se pacientkám s mou diagnózou běžně nedává, ale s ohledem na můj věk mi gynekolog doporučil, že tohle by byla nejlepší volba jak se ochránit, abych nemusela vůbec riskovat. Takže jsem se rozhodla, že s tímto plánem souhlasím a od počátku léčby mám tedy uměle vyvolanou menopauzu, což je něco co jsem od rakoviny opravdu nečekala a musím říct, že na tu opravdovou se fakt netěším.

# Magický radioaktivní PET sken

Další věc, kterou jsme museli před začátkem léčby provést, bylo určit stádium mé lymfomy. K tomu slouží **PET sken** spolu s klasickým **CT skenem**. Byl to nejspíš první pořádný zákrok, který mě během tohoto potkal, a vlastně poprvé (alespoň co si pamatuju) co jsem měla do žíly zavedenou kanylu.

## Kratičké laické ale technické vysvětlení

Způsob, jak tohle všechno funguje mi vždycky přišlo jako nějaké sci-fi, pokusím se to tady popsat z mého laického pohledu. PET sken využívá toho, že ložiska rakoviny jsou velmi metabolicky aktivní a vstřebávají z krve velké množství glukózy. Pro sken se tedy do pacienta vnitrožilně vpustí speciální glukóza, která je mírně radioaktivní, a na finálním skenu pak části těla, které ji vstřebaly, pěkně a jasně svítí. Jde tedy pak jednoduše vidět, kde v těle se metastáze lymfomy vytvořily. A to všechno jen díky tomu, že pacienta udělají trošičku radioaktivním. Medicínská magie.

## Jak to probíhalo

A teď něco o tom, jak to všechno funguje prakticky z pohledu pacienta. Vždycky jsem nejprve dostala SMS s tím, kdy se mám do PET centra dostavit (nemocnice se mnou komunikuje primárně přes SMS). Po přijití jsem se jen ohlásila na recepci a po chvíli strávené v čekárně si pro mě přišla sestra a zavedla mě do mé místnosti. Napoprvé tam se mnou šel i přítel jako mentální podpora. Místnost byla malá, pouze postel, křeslo a to je v podstatě všechno. Sestra se brzy vrátila a zandala mi do levé ruky kanylu (dávají ji zde do loketní jamky, takže ne zrovna příjemné místo když chcete s rukou hýbat) a také vyhostila přítele, že to tam pro něj bude později kvůli radiace nebezpečné, takže jsme se rozloučili a zůstala jsem tam sama.

Sestra se mě pak vyptávala na spoustu věcí. Na oblečení ani na sobě jsem nesměla mít žádné kovové části ani šperky, ptala se mě na to, jestli jsem někdy měla biopsii, klasicky jestli kouřím a piju, jestli jsem byla nedávno nemocná, prostě na všechno možné, co by pro ně bylo důležité při vyhodnocení výsledků skenu. Po nějaké době přišla druhá sestra se zvláštním přístrojem na kolečkách, který sloužil k míchání a předání mi oné radioaktivní glukózy do žíly. Stroj chvíli bzučel, sestry se schovaly za dveře a když to bylo všechno hotové, tak mi řekly, že teď budu 45 minut ležet a nesmím se ani hnout a že si pro mě přijdou později. Poprosila jsem je, aby mi ztlumily světlo a donesly deku, protože PET centrum je ve sklepě a byla tam opravdu zima. Vyhověly mi, takže jsem se snažila celou tu třičtvrtě hodinu nemyslet na to, že mám v ruce napíchnutou kanylu, neboť to vlastně bylo poprvé, co jsem ji v životě měla a nebyla jsem ještě zvyklá. Byla jsem tam ale relativně brzy ráno, takže netrvalo dlouho abych si tam trochu schrupla. Po nějaké době přišla sestra s kelímkem vody, že ho musím za 10 minut vypít a pak si zajít na záchod před samotným skenem.

Když už jsem se konečně dočkala, sestra mě navedla do místnosti se skenerem. Nikdy předtím jsem nebyla ani na klasickém CT skenu, ale nějak takhle jsem si ho přestavovala. Byl to kulatý a dost úzký válec, uvnitř něhož byla pohyblivá deska, na kterou jsem si lehla, doktorka mi podložila hlavu a kolena a také mi řekla, že si mám ruce opřít do konstrukce, kterou jsem měla za hlavou. Poštelovala s mojí lavičkou abych byla přesně uprostřed, opět mě přikryla dekou a pak mi jen řekla, že si mám odpočinout, ležet a vůbec se nesmím hýbat a také že by to mělo trvat okolo půl hodiny. A pak se odešla schovat do vedlejší místnosti.

Vtipné mi přišlo, že na horní straně válce bylo malé podélně obdélníkové zrcátko, kde mi přesně perfektně zapadl obraz nápisu "*Nohavica*", který jsem měla na triku. Hned na to se ale už lavička začala hýbat, takže jsem se přestala koukat kolem a jen ležela. Kanylu mi nechali v ruce, protože mi plánovali po PET skenu dát ještě kontrast na CT sken, ale kvůli jejímu umístění a tomu, že jsem měla ruce nad hlavou trochu ohnuté v loktech, to bylo ještě více nepříjemné, než když jsem jen ležela na lehátku v pokoji předtím. Také mě překvapilo, že přístroj byl úplně tichý, kromě zvuků hydrauliky posouvající s lavičkou. Celé to ale uteklo dost rychle a bylo to svým způsobem uklidňující.

Když skončil PET sken, přišla opět doktorka a varovala mě před vedlejšími efekty kontrastu pro CT sken: chuť krve v puse a pocit šíleného vedra, hlavně v uších a také v rozkroku, kde se často lidem zdá, že se až počůrali. Tento druhý sken byl ještě rychlejší, jen pár minutek, protože kontrast funguje velmi rychle. Byl to opravdu zvláštní pocit, trochu jsem se bála, co se to se mnou děje, ale skončilo to stejně rychle jako to začalo. A pak už mě doktorka zase vytáhla z onoho válce, konečně mi vyndala kanylu a mohla jsem odejít. Přítel mě čekal na recepci, pomohl mi zavázat boty a konečně jsme šli zase domů. Sestra mě předtím varovala, že budu ještě tak den mírně radioaktivní, takže se mám držet dále od těhotných žen a malých dětí, pro jistotu jsem se držela dál ode všech.

## Dvojí sada výsledků

To ale nebyl úplně konec mého prvního PET skenu. Hned pár dní po té mi volala doktorka, že sken se nepovedl a že za pár dní to musíme zkusit znova. Důvodem byl hnědý tuk. Je to speciální typ tuku, který se vyskytuje především u malých dětí a obecně mladších lidí a slouží na zahřátí v zimě (mají ho hodně třeba i medvědi pro hibernaci). U dospívajících lidí v mém věku většinou už odchází, ale zřejmě jsem ještě úplně nedorostla a nezbavila se ho. Hnědý tuk je také vysoce metabolicky aktivní a tím, že je na těle téměř všude, znamenalo to, že celý můj PET sken svítil a nešlo tam prý vůbec vidět to, co jsme se snažili zjistit. Doktorka mi tedy řekla, ať si před příštím skenem, který bude za pár dní, zajdu do lékárny pro betablokátor (konkrétně lék zvaný Propranolol), tabletku, která by měla metabolickou aktivitu tohoto tuku utlumit. Druhý sken už prý byl krásně čitelný.

Takže pak jsem se vlastně konečně mohla dozvědět stádium mé lymfomy. Doktorka mi vysvětlila, že stádia zrovna u tohoto typu rakoviny nepředstavují zase takový rozdíl, Hodgkins lymfoma druhého i čtvrtého stádia se léčí v podstatě stejným způsobem. Důvodem je to, že rakovina krve se velmi jednoduše a rychle metastázuje do jiných částí těla, ale tím, že se jedná o Hodgkins variantu, tak velmi dobře reaguje na léčbu v každém stádiu a tak moc nezáleží, kam až se vlastně rozlezla. Z mého skenu šlo vidět, že ložiska mám primárně na krku, kde jsem si našla původní bulku, ale také jich je dost v hrudi a jedno malé ložisko je i těsně nad játry. Kvůli tomu poslednímu mě museli podle pravidel diagnostikovat stádiem 3. A podle toho jsem se dozvěděla, že budu mít léčbu chemoterapií, režimem ABVD, který určitě rozvedu někdy později.

# Den chemoterapie

Konečně jsme se dostali k tomu nejdůležitějšímu a nejnepříjemnějšímu zákroku, na který jsem si musela také zvyknout. Léčba, která vám na půl roku zničí život je opravdu zábavná věc, obzvlášť pro lidi jako já, kteří nikdy neměli ze samotné lymfomy žádné vedlejší efekty (kromě bulky, ale ta ničemu moc nepřekážela), takže z mého pohledu mi tento *lék* vlastně jen ubližoval. Když jsem tedy konečně začala s **chemoterapií**, všechno okolo mého fyzického i psychického zdraví šlo rychle do kytek. To ale plánuji rozepsat v jiném příspěvku, zde bych se chtěla zaměřit pouze na samotný chemo den a jak to celé probíhá. Na to, rozebrat vedlejší účinky bude čas později.

S mým režimem chodím na chemoterapii každý druhý týden. Původně to měly být středy, pak pondělí a nyní je mám v úterky, neboť se termíny musely posouvat kvůli mým sníženým hladinám bílých krvinek, což pak znamenalo, že jsem dvakrát skončila hospitalizovaná, pokaždé alespoň týden na kapačce s antibiotiky. Ale to je opět příběh na jiný příspěvek. Každopádně po dvou týdnech mám obecně dost času na rehabilitaci, takže na chemo den mívám většinou dost energie a zvládám to docela dobře.

## Lékárna a krevní testy

Tyto dvě stanice jsou většinou první, kde se během svého chemo dne zastavím, začínaje od půl deváté hodiny. Do **lékárny** je potřeba zajít pro medicínu, bez které bych tento den o dost hůře snášela. Zatím asi stačí jen vědět, co tam většinou sháním, jedná se o:
- **Akynzeo** -- Jedna tabletka, která pomáhá s nevolností vyvolanou chemoterapií. Je opravdu jen jedna v celém velikém balení, takže je jednoznačně moc důležitá (a také by byla drahá, kdyby mi to nefinancoval norský stát).
- **Dexamethason** -- Steroidy (konkrétně glukokortikoidy), které pomáhají tělu rychleji se regenerovat. Když jsem je měla poprvé, pořádně mě nastřelily energií, ale od té doby už jsem žádnou větší vzpruhu necítila, takže zřejmě už pracují spíše v pozadí. Také pomáhají i s nevolností.
- **Zoladex** -- Jak jsem již psala výše, s gynekologem jsme se shodli, že bude nejlepší vyvolat mi během léčby umělou menopauzu, což zajišťuje právě tato injekce, kterou mi píchají každé čtyři týdny. Kvůli nedorozuměním a také tomu, že nejsem norský občan si ji však bohužel musím platit sama, což vyjde velmi draho. Ale třeba se mi to ještě podaří vyřešit a snad dostanu peníze zpátky.

Také bych ráda zmínila, že si nepamatuji den, kdy jsem v lékárně nemusela řešit nějaké problémy se systémem. Zdá se, že lékárníci mají pokaždé jiný problém, většinou jde o to, že mě nemůžou vidět v systému, nevidí tam mé recepty od doktorů nebo se jim nelíbí, že nemám norské ID a musí kvůli tomu volat na onkologii, aby si to vyříkali mezi sebou. Nejdéle mi trvalo asi dvě hodiny, než mi byli schopní léky vydat, v průměru to může být tak 25 minut. To je bohužel nejspíš daň, kterou platím za to, že jsem se rozhodla toto všechno dělat v Norsku. Ale na to už jsem si taky pomalu zvykla.

Dále mě vždy čekají **krevní testy**, které jsou oproti lékárně relativně jednoduché. Jejich stanoviště je hned vedle onkologie, člověk tam jen přijde, vezme si čekací lístek a když přijde na řadu jeho číslo, tak jde za sestřičkou do kóje. Doba čekání se zdá náhodná, může to trvat od pěti minut po klidně 45 minut a velmi těžko se odhaduje, jak dlouho to bude tentokrát. Samotný odběr je pak ale rychlý, sestřičky jsou milé, s jehlou jsou většinou něžné a možná jsem si na to už zvykla, ale skoro vůbec mě to už nebolí. Nemám dokonce ani problém sledovat co tam vlastně sestra dělá, když už jehlu do žíly zavede (tu část pořád nemám ráda). Myslím, že moje zvědavost je jedna z hlavních zbraní, kterou jsem se naučila využívat jako protiváhu ke strachu z toho všeho, co se mnou sestry a doktorky dělají.

## Pokec s doktorkou a čekání na odpolední stresy

Okolo desáté pak jdu **do kanceláře doktorky**, kde probíráme jak se mi dařilo poslední dva týdny, zda mě něco trápí, jak nepříjemné byly vedlejší efekty a jestli s nimi jde něco dělat. Většinou si připravím pár otázek, takže od toho se taky odvíjí délka konzultace. Předtím jsem si věřila, že si své otázky zapamatuju, ale brzy jsem zjistila že paměť mi moc neslouží (což je mimochodem jeden z dávno prokázaných vedlejších efektů chema), tak si je teď píšu do Keepu včetně odpovědí od doktorky.

Konzultace mě většinou dost uklidní, doktorka je na mě vždy milá a velmi chápavá a nenechá mě odejít, dokud si není jistá, že odpověděla na všechny moje otázky. Když jí přijdou výsledky krevních testů, tak mi popíše, co zjistili, zaměřuje se většinou na hladinu bílých krvinek a jiné ukazatele, kterým stále úplně nerozumím. Když je vše v pořádku, tak mi objedná můj dnešní chemo koktejl, který se míchá v nemocniční lékárně, takže mám většinou pár hodin čas, než bude připraven.

Tehdy se většinou sejdeme s přítelem a zajdeme si někam na **oběd**. S norskými cenami to sice není levná kratochvíle, ale okolo času oběda už většinou oba začínáme být více ve stresu, takže obětujeme pár krejcarů za klidný oběd, který nemusíme vařit. V této chvíli si také dávám léky, které jsem předtím sehnala v lékárně. Ze začátku jsme chodili pro krabičky do nemocniční kantýny, po třech měsících negativních asociací mi už však začalo jen z nudlí v krabičce být špatně, takže naposledy jsme si zašli do jiné jídelny o pár budov dál, která je sice trochu dražší, ale zato tam mají čerstvé a pokaždé jiné jídlo. Burrito s rukolou a různými dipy bylo minule fajn změna a nebylo mi alespoň špatně hned od oběda.

## Čas na infuzi

Okolo jedné hodiny se konečně přesouváme do **chemoterapického oddělení onkologie**, kde většinou strávíme zbytek dne klidně až do pěti. Vždy se prvně ohlásím na recepci, strávíme chvíli v čekárně, ale brzy si pro nás přijde sestra. Myslím, že je to tím, že s sebou vždycky mám přítele, nebo tím, že nemluvíme norsky, ale vždy nás zavede do soukromé místnosti (pouze jednou mě vyhodili na chodbu za ostatními pacienty, kde už přítel zůstat nemohl, abychom je nerušili). V místnosti mě čeká pohodlné křesílko, odkud se většinou už nehnu kromě chvil, kdy si potřebuji odskočit, neboť důsledná hydratace je pro tento den opravdu velmi důležitá. Většinou mi však už při vstupu do této místnosti začíná být špatně. I když vím, že to pochází jen z asociací v mojí hlavě, tak s tím zřejmě bohužel nejde nic moc dělat. Minule jsem už poprosila doktorku, zda by nešlo s touhle psychicky vyvolanou nevolností něco udělat, tak mi předepsala Valin, tabletku proti úzkosti. Mám pocit, že to moc nefungovalo, ale budu to zkoušet dál.

Sestra mi poté opět zavede kanylu. Chemo je toxické i pro žílu, kam se infuze dává, takže pokaždé střídám ruku, jednou levou a podruhé zase pravou. Sestry jsou zde většinou šikovné, dávají mi kanylu do předloktí blízko zápěstí, díky čemuž můžu s rukou hýbat o dost lehčeji, než u PET skenu. Většinou se jim to povede na první pokus bez problémů, z osmi infuzí mi to sestra musela zkoušet na více pokusů pouze dvakrát. Také si cením, že mi tam vždycky zapojí fyziologický roztok jako bonusovou hydrataci, která se opravdu hodí.

Po asi další hodině většinou konečně dorazí namíchané chemo. První dva měsíce jsem měla plnou dávku **ABVD**, neboli Adriamycin (běžněji zvaný Doxorubicin), Bleomycin, Vinblastin a Dacarbazin. Každá z nich má jiné vedlejší efekty, ale pro jedoduchost zmíním jen ty, které se projeví přímo tento den.
- **Doxorubicin** je rudý (což je také důvodem, proč teď nemůžu pít červeně zabarvené pití jako třeba brusinkový džus) a způsobuje mimo jiné šílené afty v puse, se kterými jsem se po schválení doktorkou naučila bojovat kousáním ledu během infuze, což zamezí jeho působení v puse a čelisti. Teď je mi sice z ledu automaticky špatně, ale ty afty bez něj byly nesnesitelné, poprvé jsem nebyla schopná asi čtyři dny vůbec kousat jídlo a i pití mi dělalo problémy, takže je to docela dobrá oběť. 
- **Bleomycin** způsobuje toxicitu plic a také symptomy horečky, takže mi kvůli němu museli dávat Paracetamol, aby mě horečka tak netrápila. Po dvou měsících a skvělém PET skenu mi Bleomycin naštěstí vysadili, takže od té doby mám jen režim **AVD**, což pořád není procházka růžovým sadem, ale myslím, že je to určitě lepší.
- **Vinblastin** nic moc speciálního v den infuze nedělá, ale je zodpovědný především za padání vlasů. U jiných rakovin se s tímto dá bojovat pomocí chladících čepic, to mi však doktorka neschválila, neboť čepice by zabránila jeho působení na skalpu a protože lymfoma je klasifikována jako rakovina krve, je třeba, aby se Vinblastin dostal všude.
- **Dacarbazin** je poslední z látek mého chemického koktejlu a je ho největší objem, neboť je toxický na žíly a během infuze dokáže fakt šíleně bolet, takže ho míchají s fyziologickým roztokem, aby nebyl tak koncentrovaný. I přes to jsem však postupně musela snižovat rychlost infuze z klasických 1000 ml/h na nynějších 300 ml/h, což v praxi znamená, že tam většinou sedíme klidně o dvě hodiny déle, než byl původní plán. Je také důležité během této látky mít ruku v teple, aby byly žíly více roztažené, od sester tedy vždy dostanu hřející dečku, do které si ruku zabalím. Pořád mě to občas bolí, ale je to o dost lepší. Bohužel mé žíly jsou zřejmě moc slabé.

Všechny tyto látky se ordinují postupně v pořadí, v jakém jsem je popsala, a hlavně kvůli té poslední to opravdu může trvat dlouho. Po několika hodinách sezení v nemocnici, s nepříjemnou vůní nemocničního prádla a dezinfekce, kterou jsem si velmi rychle spojila s nevolností, se vždycky už nemůžu dočkat, až infuze skončí. Přítel tam se mnou naštěstí sedí celou dobu a většinou si povídáme nebo se díváme na videa nebo seriál, takže to utíká o něco rychleji. Konec je pak rychlý, sestra mi opět vytáhne kanylu a hned můžeme jít domů.

Večer pak většinou jdu spát velmi brzo, klidně kolem devíti, a dokážu tu noc spát i více než 12 hodin. Čekají mě pak krušné dny, které věnuji relaxaci (jak jen to jde), rozptýlení se od všudypřítomné nevolnosti a nově také psaní těchto příspěvků. Myslím, že tohle mi hodně pomáhá utéct od nudy, nicoty a pocitu, že je se mnou všechno špatně, a místo toho se věnovat nějaké kreativní činnosti, když mám na to zrovna sílu.

# Pokračování příště

Původně jsem chtěla rozepsat ještě to, jak v Norsku funguje hospitalizace a také jeden bonusový zákrok, se kterým se potýkají i lidé bez mé diagnózy, ale myslím že pro tento příspěvek to bude zatím stačit. Určitě bych později chtěla napsat pokračování o těchto dvou věcech a případně i dalších, které mě potkají, protože mám pocit, že moje tělo si pokaždé vymyslí něco jiného. Ale to zase někdy příště.

Ale na závěr bych chtěla říct, že i když všechno, o čem jsem tu dneska psala, zní velmi dramaticky, člověk si opravdu zvykne velmi rychle. I když je chemoterapie to nejhorší, co se mému tělu kdy stalo, tak je tady proto, aby mě vyléčila a abych už jen za pár měsíců mohla zase žít svůj normální život. Mám obrovské štěstí se svou prognózou a i když to ze začátku všechno vypadalo nepřekonatelně, tak ve finále jsem se naučila, že i tohle jde přemoci s dostatečnou podporou okolí a laskavostí především sám k sobě. Je důležité dovolit si odpočívat a celé dny nic nedělat, protože hlavním úkolem pacienta v této fázi léčby je přežít jed v žilách a dát tělu možnost a prostor poprat se s tím vším. A teď už mi vlastně zbývají jen dva měsíce z šesti. To je skvělá myšlenka.