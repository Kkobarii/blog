---
title: Okénko do nemocničních zdí
published: 2025-10-05
description: 'Přibližuji jednotlivé prohlídky, zákroky a obecně návštěvy lékaře, kterými jsem si prošla.'
tags: []
category: 'Rakovina'
draft: true
---

Předtím, než se toto všechno semlelo, tak jsem nikdy moc zkušenosti s nemocnicemi neměla. Vždycky jsem byla zdravá a za doktory jsem často chodit nemusela. To se však velmi rychle změnilo a nyní je úplně běžné chodit do nemocnice klidně několikrát do týdne. Léčba s sebou přináší spoustu nových procedur a prohlídek, které pro mě byly ze začátku úplně cizí, brzy jsem si na ně ale zvykla a teď už jsou pro mě známou rutinou.

V tomto příspěvku bych chtěla nabídnout okénko do tohoto úplně cizího světa, které by moje minulé nevědoucí já možná ocenilo, alespoň ze zvědavosti, jak to všechno prakticky funguje. Půjde asi jen o popisy, co si během takové návštěvy zažiju, můžete to brát jako náhled do života člověka s lymfomou. Dále se tedy rozepíšu o PET skenech, chemoterapii, hospitalizacích a dalších zábavných věcech, které se staly součástí mého nového normálu.

# Kontroly před začátkem léčby

Chemoterapie je pro tělo obrovskou zátěží a pokud má člověk nějaké existující potíže, může je ještě zhoršit. Proto se ještě před počátkem léčby dělá spousta kontrol, aby si lékařský tým byl jistý, že pacient léčbu zvládne. U mě tahle vstupní kontrola nebyla moc složitá, zřejmě díky tomu že mi bylo teprve dvacet dva let a celkově jsem vypadala zdravě. Ptali se mě jestli často piju alkohol, jestli kouřím nebo používám nikotinové sáčky, které jsou tady v Norsku velmi populární, ale má odpověď na všechno byla samozřejmě že ne, což zřejmě doktorkám usnadnilo práci.

Ještě ten den mě poslali na **kardiologii**. Chemo je velmi toxické na srdce, takže je důležité, aby se dopředu vědělo o jeho aktuálním stavu. Samotná prohlídka byla velmi rychlá a jednoduchá, doktorka na mě jen přilepila elektrody a pak mě nějakou půl hodinku projížděla nějakým ručním přístrojem, nejspíš ultrazvukem. Říkala, že se snaží zachytit snímky srdce, moc jsem nepochopila tu technickou stránku věci. Byla to starší doktorka, takže jsme trochu pokecaly o Československu (i když jsem zjistila že mé patriotické znalosti nejsou vůbec tak dobré, jako jsem si myslela) a nakonec mi řekla, že mám pěkné zdravé srdíčko a že by mělo toxicitu chemoterapie zvládnout bez problémů.

Další faktor, který jsme museli započítat hlavně kvůli tomu, že jsem ještě mladá, bylo riziko neplodnosti, které chemoterapie představuje. Moje onkologická doktorka mi sice řekla, že můj konkrétní chemo režim (ABVD) moc velké riziko netvoří, ale že pro jistotu bude lepší neriskovat vůbec nic, takže mě poslala na další vyšetření na **gynekologii**. Tam se jednalo o klasickou prohlídku kterou zná každá žena, doktor mi řekl, že jsem zdravá a naprosto v pořádku. Následně jsme měli dlouhou konverzaci o tom, jak se plodnost během chemoterapie uchovává. Existuje injekce, která člověku dokáže vyvolat umělou menopauzu, čímž uspí vaječníky a svým způsobem je ochrání od nemilých účinků chemoterapie. Tato injekce se pacientkám s mou diagnózou běžně nedává, ale s ohledem na můj věk mi gynekolog doporučil, že tohle by byla nejlepší volba jak se ochránit, abych nemusela vůbec riskovat. Takže jsem se rozhodla, že s tímto plánem souhlasím a od počátku léčby mám tedy uměle vyvolanou menopauzu, což je něco co jsem od rakoviny opravdu nečekala a musím říct, že na tu opravdovou se fakt netěším.

# Magický radioaktivní PET sken

Další věc, kterou jsme museli před začátkem léčvy provést, bylo určit stádium mé lymfomy. K tomu slouží PET sken spolu s klasickým CT skenem. Byl to vlastně první pořádný zákrok, který mě během tohoto potkal a vlastně poprvé (alespoň co si pamatuju) co jsem měla do žíly zavedenou kanylu.

Způsob, jak tohle všechno funguje mi vždycky přišlo jako nějaké sci-fi, pokusím se to tady popsat z mého laického pohledu. PET sken využívá toho, že rakovina je velmi metabolicky aktivní a vstřebává z krve velké množství glukózy. Pro sken se tedy do pacienta vnitrožilně vpustí glukóza, která je mírně radioaktivní, a na finálním skenu pak části těla, které glukózu vstřebaly, pěkně a jasně svítí. Jde tedy pak jednoduše vidět, kde v těle se metastáze lymfomy vytvořily.