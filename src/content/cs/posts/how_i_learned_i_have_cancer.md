---
title: Jak jsem zjistila, že mám rakovinu
published: 2025-06-29
description: 'První příspěvek tohoto experimentu, ve kterém popisuji svou cestu za získáním diagnózy.'
image: ''
tags: []
category: ''
draft: false
lang: ''
---

Už nějakou dobu si říkám, že chci napsat pár příspěvků na nějaký blog. Vždycky mi hodně záleželo na uchovávání věcí a momentů, už spoustu let si píšu deník a zatím se mi ho dařilo udržovat. Když jsem se ale teď začala potýkat s touto menší katastrofou, najednou jsem ztratila vůli si tam pro sebe psát. Přece jen, proč bych si měla uchovávat vzpomínky na tohle období? Když už jsem se ale přehoupla do druhé poloviny této cesty, začala jsem toho trochu litovat. I když to nebyly dobré momenty, pořád stojí za to pamatovat si je, ať už jen jako kontrast pro budoucí chvíle, jako porovnání a důkaz toho, co jsem dokázala přežít.

Takže proto jsem tady a pokouším se něco napsat, zaznamenat a možná z toho něco dobrého přece jen vznikne. A jak lépe začít, než odvyprávět příběh toho, co mě tady přivedlo a jak se to všechno vlastně událo. Tak do toho. Momentálně se léčím s rakovinou a tohle byla moje cesta za tímto zjištěním.

# Sladká nevědomost

Všechno to začalo někdy na podzim roku 2024. S přítelem jsme si dlouho slibovali, že bychom někdy mohli jet na Erasmus a konečně se k tomu začalo tak nějak smrákat. Nikdy jsme nebydleli mimo Česko a byli jsme připravení na novou vzrušující kapitolu našeho života. Všechno vypadalo pěkně, hledali jsme nějakou dobrou univerzitu ideálně směrem na sever, kde bychom oba našli nějaké ty povinné předměty a také mohli prozkoumat novou a cizí zemi. Uvažovali jsme nad Lotyšskem, Švédskem, Estonskem, ale ve finále jsme se uchýlili k Norské univerzitě NTNU v Trondheimu, která nám předměty i lokací vyhovovala asi nejlépe.

Norsko je skvělá a krásná země, přijde mi až zvláštní tady o těch okolnostech vůbec psát, ale bohužel už pro mě asi navždy bude znamenat tuhle občas stále nepředstavitelnou životní změnu. Když jsme tady 3. ledna 2025 přiletěli, v životě by mě nenapadlo, s čím se budu muset už jen za měsíc poprat. Náš největší problém bylo, jestli se nám nepřekrývají termíny zkoušek a jestli si stihneme koupit vstupenky na první studentské akce, které pořádala organizace ESN.

Je ale nutno říct, že i před prvními náznaky diagnózy jsem nebyla vyloženě zdravá. Před Vánoci, konkrétně během pár opravdu nepříjemných zkoušek, jsem si prošla nemocí, asi chřipkou včetně horečky, která se mnou na týden zametla. Byla jsem ale zaměřená především na dokončení semestru, takže jsem to protrpěla, na *Matematiku pro zpracování znalostí* jsem se důkladně našprtala a všechno úspěšně dokončila, jak to mělo být. Hned v polovině ledna jsem pak prodělala druhou nemoc, opět i s horečkami. Bylo to z většiny ještě před tím, než se tady rozjela škola, takže jsem to primárně vyležela s dekou a čajíčky.

Nemoci mě ale nezastavily, v lednu jsme si našli spoustu akcí a možností, jak se seznámit s novými lidmi. Díky našemu skvělému studentskému domu, který byl v té době většinou prázdný, jsme měli možnost pozývat ostatní studenty a získali jsme si pár přátel. Taky jsme si zajeli na chatu uprostřed ničeho a strávili tam dvě noci bez internetu, elektřiny a vody, jen skupinka kamarádů v maličkém srubu vytopeném malým peckem v -15 stupních celsia. Hráli jsme fotbal na zmrzlém jezeře a šli jsme se v ledové vodě taky vykoupat. Moc ráda na to vzpomínám, nic mě tehdy ještě netížilo.

# Jen malá bulka

Po druhé nemoci jsem si však poprvé všimla bulky, která se mi objevila na levé straně krku. Měla pár centimetrů a sama o sobě nešla moc vidět, jen když jsem jí prstem trochu nadzvedla. Vždycky jsem slýchala, že když je člověk nemocný, zvětší se mu lymfatické uzliny, takže jsem si z toho nic moc nedělala. Však jen pár dní počkám, ono to odejde a já budu moct dále pokračovat v našem Erasmu. I po nějakém tom týdnu však nezmizela, takže jsem to koncem ledna konečně začala řešit. 

Prvním úkolem bylo, najít tady vůbec nějakého doktora, který by byl ochotný mě vzít na prohlídku. Pro cizince v Norsku je tohle docela těžké, většina zdrojů mi tvrdila, že si budu muset do Trondheimu převést svého ošetřujícího lékaře. Dále ale také říkali, že lékaři jsou všichni plní a nové pacienty nepřijímají. Také jsem ale našla kontakt na menší kliniku, kde jsme se jako studenti NTNU měli možnost se zdravotními potíži obrátit. Při prvním hovoru se mě slečna v telefonu zeptala, jestli se jedná o stav nouze, na což jsem jí řekla, že není, vždyť přece nejde o nic vážného, jen potřebuju zkontrolovat krk. S touto odpovědí mě však poslala do háje, že řeší jen nouzové případy a já si mám najít vlastního ošetřujícího lékaře. Takže jsem tam hned druhý den zavolala znovu, tentokrát už se stavem nouze a dostala jsem termín prohlídky hned další týden.

Prvotní prohlídka mi toho moc neřekla. Ošetřující doktorka byla zřejmě v zácviku, nejprve mě prohlédla tak nějak obecně a když jsem jí ukázala svou strašidelnou bulku, zamlčela se a šla hledat diagnózy na svém počítači. Nakonec se rozhodla, že podle ní jde o lipom (o kterém si předtím zběžně pročetla první odstavec na Wikipedii), bulku vytvořenou tukem, která je naprosto neškodná a dá se jí zbavit jednoduchou operací. Řekla mi, že to musí být tohle, protože bulka je pod kůží pěkně pohyblivá a měkká. Kdyby byla tuhá, mohlo by se jednat o něco vážnějšího, ale to určitě nebude můj případ. Hrozně se mi ulevilo. Pro jistotu ale nakonec zavolala jiného doktora, který si mě také prohlédl a domluvil mi další prohlídku, tentokrát už ve velké Trondheimské nemocnici St. Olavs Hospital.

V tomhle bodě jsem byla relativně klidná. Druhá prohlídka byla jen abychom si byli jistí a přece jen jsem nechtěla mít na krku ošklivou pěticentimetrovou bulku, takže bych i byla ráda, kdyby mi ji v nemocnici mohli rovnou vyoperovat, ať už to mám za sebou.

# Operace

Když jsem ale konečně přišla do nemocnice, byla jsem překvapená seriózní atmosférou. Doktor mi řekl, že mi z bulky odebere jen trochu látky (nebo co to v ní vlastně bylo), aby to mohli prozkoumat v laborce. Všechno to bylo rychlé, jen mě píchli jehlou do krku, odebrali vzorek a pak mi jen rychle řekli potenciální diagnózy, abych věděla, co čekat. Nyní už vyloučili lipom, což mě docela vyděsilo. Jako primární možnosti nyní vyvstala zanícená uzlina nebo to, čeho jsem se už hodně začala obávat, rakovina lymfatického systému. Zatím jsem se ale snažila si s tím nedělat hlavu, přece jenom, jaká je šance.

Brzy mě ale překvapili s hovorem, že se za dva dny musím dostavit na operaci. Neměla jsem moc času nějak se s tím vypořádávat, můj hlavní problém tehdy byl domluvit se se sestřičkou na telefonu a zjistit, kde to mám vlastně přijít. Jazyková bariéra byla nejspíš moc silná a nebyla jsem schopná vylušitit jméno budovy, takže ve finále moje jediné vodítko bylo "Přijďte do budovy, ve které je 7-Eleven, to nemůžete minout." Domluva s nemocnicí je problém, který mě pronásleduje stále, ale k tomu se možná rozepíšu někdy jindy.

Kupodivu jsme to ale nakonec s přítelem najít zvládli. V čekárně na mě už pomalu začala dosedat vážnost celé situace. Už přece jen nešlo jen o nějaké prohlídky a kontroly, byla jsem tam opravdu na biopsii. A to všechno bylo v neznámém norském prostředí. Naštěstí jsem si už zjistila, že s kartičkou evropského zdravotního pojištění bych měla mít přístup k lékařské pomoci i v zahraničí, i tak jsem se bála, jaké to bude. V čekárně bylo hodně dětí, doteď nevím, jestli mě tam poslali na dětské oddělení, hodně toho prvotního postupu bylo skryto za jazykovou bariérou a mým strachem doptávat se na otázky. Ale živě si pamatuju, jak jsme tam na odkládacím stolku našli norský výtisk Krtečka (Muldvarpen) a pročítali jsme si to, snažili se to přeložit a smáli se tomu. Bylo fajn vidět tam kousek domova.

Když už ale přišla řada na mě, přítel se mnou dál jít nemohl. Doktor si mě nejprve vzal k sobě do kanceláře a bez jakékoli špetky empatie mi prostě řekl, že s největší pravděpodobností mám lymfomu, rakovinu imunitního sytému. Byla jsem v šoku. Celou tu dobu jsem se držela naděje, že přece jen půjde o zanícenou uzlinu a tu druhou možnost jsem si ani nepřipouštěla. K rakovině jsem se nikdy v životě moc nepřiblížila, netušila jsem jak to s ní chodí a co to obnáší. Neměla jsem ale moc času nad tím uvažovat. Doktor mi na krku nakreslil plán toho, kde mě budou řezat, a pak mě vypustil ven, že si pro mě za chvíli zase přijdou.

Takže jsem tam čekala, sama v čekárně, snažící se z téhle nové informace nezhroutit. Kolem občas prošla sestra, nebo projel pacient na lehátku, zřejmě mířící ze svojí vlastní operace, ale o mě se nikdo moc nestaral. Až po několika desíti minutách si mě všimla jedna sestřička, to už jsem svůj boj se slzami vzdala a brečela jsem jako malá. Když za mnou přišla a začala si se mnou povídat, byla jsem jí vděčná. Nabídla mi Valin, což jsem prvně odmítala, ale když jsem nebyla schopná přestat brečet ani po další době, tak jsem si ho vzala. Sestra říkala, že by mě to mělo uklidnit, moc mi to tedy tak nepřišlo, ale nemůžu vědět, jak bych dopadla bez něj.

Pak už přišel čas jít na operační sál. Byla jsem překvapená, že jsem ani nedostala žádný nemocniční mundůr, měla jsem svoje tílko, které chirurgovi nepřekáželo, takže mi dovolili si ho nechat. Řekli mi jen, ať si lehnu na stůl, pořádně mě zalepili, abych nic neviděla a nemohla se jim hýbat, a pak mi píchli lokální anestezii do krku. Injekce ze začátku hodně bolela, ale brzy jsem už necítila nic, jen tlak a tahání kůže.

Bylo zvláštní tam ležet. Všichni kolem mě mluvili jazykem, kterým jsem nerozuměla, nemohla jsem se hýbat, byla jsem úplně bezmocná a vyděšená. V odrazu světla nade mnou jsem viděla obrysy krku, kde mě operovali, ale bála jsem se tam podívat. Pořád jsem brečela a protože jsem musela mít hlavu vytočenou na pravou stranu, aby chirurg měl dobrý přístup k levé straně mého krku, slzy se mi začaly shromažďovat v levém očním důlku a neměly kam téct. Zmohla jsem se jen na to, abych poprosila sestřičku, jestli by mi je nemohla utřít, takže po zbytek zákroku stála vedle mě, sušila mi kapesníkem oko a snažila se se mnou vést uklidňující smalltalk. Nemyslím si, že se mnou v té chvíli mohla být dobrá konverzace, ale jsem ráda, že se mi i přes to věnovala.

Celá operace trvala okolo půl hodiny. O průběhu mě moc neinformovali, ale když mě začali zase zašívat, tak jsem sestřičku poprosila, jestli bych se nemohla alespoň podívat na to, co ze mě vytáhli, až budeme hotoví, čistě jen ze zvědavosti. Informace se však asi někde ztratila, takže jsem vlastně nikdy neviděla, jak ta bulka, která mi způsobila tolik problémů, vlastně vypadala. Chirurg mi pak jen zběžně řekl, že jsem to zvládla dobře, ať zůstanu silná a že do dvou týdnů by se mi měli ozvat s výsledky.

Operace byla za mnou a všechno se to událo tak rychle. Chvíli se o mě ještě staraly sestry, ale brzy si pro mě přišel přítel a jeli jsme domů. Nakonec jsem skončila s jizvou okolo pěti centimetrů a měla jsem sedm stehů. Když anestezie odešla, pořádně mě to začalo bolet. Tu noc jsem se moc nevyspala, dala jsem si paralen a ležela jsem na dvou polštářích na zádech, ani jsem se nehnula. Po pár dnech bolest pominula, ale otáčet krkem jsem mohla bezpečně až po týdnu a stehy mi vytáhli ještě další týden po tom. Jizvu jsem pak ještě pár měsíců nosila zalepenou medicínskou lepící páskou, protože mi to poradila sestra. Dnes už je úplně zahojená a musím říct, že alespoň vypadá opravdu hustě.

# Čekání na rozsudek

Po operaci mě čekalo jedno z nejhorších období. První věc, co jsem udělala, když jsem slyšela pojem lymfoma, bylo, že jsem si tuto diagnózu vyhledala. A samozřejmě hned mezi prvními informacemi, které Google navrhne, je doba dožití pacientů. Záleží to zdroj od zdroje, ale pamatuji si, že první odhad, který na mě tehdy vyjel, byly dva roky. A bylo fakt šílené si takovou informaci přečíst a pokoušet se jí nějak vstřebat.

Nevědomost byla krásná, ale když jsem se dostala do tohoto stádia čekání, najednou se stala tou nejhorší možností. Hlavou se mi neustále míhaly myšlenky toho, že už mi tolik času na tomto světě nezbývá. Jako člověk nevzdělaný v tomto odvětví nemocí jsem vždycky rakovinu vnímala jako neporazitelného zabijáka z filmů a seriálů. Když se Walter White dozvěděl o své rakovině, donutilo ho to udělat šílené věci jen proto, že najednou neměl co ztratit. Je to tak příšerné slovo, nepředstavitelná diagnóza, kterou jsem nebyla schopná pochopit.

Jediná pozitivní stránka, ať už se to tak nezdá, bylo, že jsem konečně mohla tohle všechno říct svým blízkým. Samozřejmě můj přítel tu se mnou byl od začátku, chodil se mnou na každou kontrolu a neustále mě podporoval, ale nechtěla jsem s tím zatěžovat nikoho jiného, dokud nebudeme opravdu vědět, o co jde. V tomto bodě už to však bylo relativně jasné, takže jsem se konečně odhodlala o tom říct rodině a blízkým přátelům. Myslím, že všichni byli podobně v šoku jako já, jejich reakce si už nepamatuji. Ale pro mě to byla velká úleva, už jsem to konečně nemusela skrývat a všichni mi poskytli obrovskou podporu, i když to bylo pouze přes internet. Zájem a komunikace s nimi mi v tomhle hrozně pomohla.

Musím přiznat, že si z tohoto období neútěšného čekání moc nepamatuji. Do deníku jsem si tehdy nepsala skoro nic, nemám žádné fotky, žádné důkazy. Byla jsem si tehdy jistá, že mi opravdu zbývá jen pár let života. Začala jsem se s tím pomalu smiřovat, v mých očích jiná možnost ani nezbývala. Chtěla bych to tady trochu více nastínit, ale sama vlastně nevím jak. Všechno to bylo hrozně nereálné.

# Den diagnózy

Asi týden a půl od biopsie mi v mobilu přistála notifikace, že se mám dostavit do nemocnice. Přišlo mi to jako SMS psaná v norštině, byla tam jen budova, kam jsme měli jít, ale žádné další indície. Obešli jsme několik recepcí, každý nás poslal někam jinam. Prošli jsme obecnou recepci v přízemí, od tama nás poslali na další u dveří, na kterých bylo napsané "Chemoterapi", a ve finále jsme se konečně dopracovali na onkologii. Když jsem se tam ohlásila a zeptala se, jestli mám schůzku s doktorem opravdu tady, recepční se mě zeptala: "A vy jste onkologický pacient?" Jen jsem se tomu zasmála, že jsem tady právě proto, abych to zjistila. Pořád jsme si ale snažili udržet alespoň trochu optimismu, možná je to jen místní nutnost pobavit se s onkologickým doktorem, aby se člověk dozvěděl, že vlastně rakovinu nemá. Zpětně to už byla fakt naivní naděje.

Když jsme už seděli ve zdánlivě správné čekárně, na telefon mi zavolala doktorka. Z předchozí komunikace s nemocnicí jsem byla zvyklá na angličtinu, takže jsem byla opravdu překvapená, když na mě začala mluvit česky. Původně jsem si myslela, že mi čistou shodou náhod zrovna volá moje ošetřující doktorka z Česka a hned jsem se začala omlouvat, že na prohlídku teď přijít nemůžu, protože jsem v Norsku. Ona se však jen zasmála a řekla mi že se to hodí, protože ona na mě právě čeká hned ve vedlejší místnosti, taktéž v Norsku. Takže jsem zjistila, že moje onkoložka je Češka!

Po téhle dlouhé a zmatené předehře jsme se konečně dostali do ordinace a doktorka na nás hned začala sypat informace. Ta hlavní ale byla, že se opravdu o rakovinu jedná. Byla to špatná zpráva, ale v tomto bodě už jsme oba byli rádi, že alespoň máme nějaké pevné informace.

Co se tedy týče samotné diagnózy, mám lymfomu (v češtině se říká spíše lymfom v mužském rodě, ale já jsem zvyklá na norskou a anglickou verzi lymphoma, tak snad to není tak blbé změnit nemoci pohlaví), konkrétně se jedná o Hodgkins variantu. Předtím jsem měla dojem, že když má nemoc nějaké speciální jméno, tak je to vždy špatná zpráva, ale tady je to přesně naopak. Tahle varianta je ve valné většině případů plně léčitelná, cílem léčby není jen postup rakoviny pozastavit, ale úplně ji vyléčit, aby pacienti mohli být opět úplně zdraví. Následující týden jsem se také finálně dozvěděla, že se jedná o lymfomu ve třetím stádiu, což kupodivu také není tak hrozné a nic moc to nemění na šanci na vyléčení. Podle doktorky to je skvělá prognóza, pořád mi ten den opakovala, že "To bude fajn."

# Nová kapitola

Tady bych asi celý tento příběh ukončila, přece jen jsem se vypsala dost a konečně jsme se dostali k samotné diagnóze. Od té doby však uplynula spousta času a čekala mě ještě hromada dalších zákroků a překážek. Myslím, že na samotnou diagnózu a především léčbu bych se mohla zaměřit v jiném příspěvku, napadá mě pár věcí, které bych chtěla rozvést.

Ale každopádně od tohoto dne jsem se oficiálně stala onkologickým pacientem, bojovníkem s rakovinou. Byl to zvláštní pocit něco takového přijmout, zvlášť když jsem v životě nečekala, že by se něco takového mohlo stát zrovna mně. Vždy jsem žila relativně zdravý život, vyhýbala jsem se všem špatným věcem jak jen to šlo, nikdy jsem nekouřila, pravidelně cvičila. Jak bylo tedy možné, že se tohle muselo stát, zvlášť ve dvaceti třech letech? Brzy mi ale došlo, že rakovina si nevybírá a občas člověk může udělat všechno dobře a i tak dopadne špatně a nemůže s tím nic udělat. Konkrétně lymfoma postihuje primárně lidi okolo dvaceti a padesáti let, takže je vlastně ještě dobře, že jsem z té první skupiny, kdy je moje tělo ještě zdravější a připravené lépe snášet hrůzy, které s sebou nese léčba. A vůbec jsem vděčná za to, že jsem měla neuvěřitelné štěstí a ze všech příšerných možností schytala zrovna tu, která je takhle vysoce léčitelná. Snažím se stále hledat nějakou útěchu ve vší té náhodě.

Mimochodem, jestli někdo ví, jak se ukončujou příspěvky v blogu, ocením tipy. Díky za přečtení. :)
