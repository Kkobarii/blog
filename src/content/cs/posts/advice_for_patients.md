---
title: Rady pro pacienty
published: 2025-09-03
description: 'Tipy, triky a všemožné rady, které mi pomohly lehčeji projít chemoterapií.'
tags: ['Rady']
category: 'Rakovina'
draft: false
---

Během mých šesti měsíců chemoterapie jsem se naučila a objevila pár tipů a triků, jak toto příšerné období lépe snést. V tomto dnešním příspěvku bych tedy některé z nich chtěla rozebrat a předat jako možné rady pro potenciální pacienty, kteří se nějakým zázrakem k mému blogu dostanou. A samozřejmě to můžete brát i jako pohled na život pacienta a věci, které mu můžou trošičku zpříjemnit život.

Opět mám jen před začátkem důležitou poznámku. Samozřejmě, typů rakoviny, chemoterapie a také lidí je nespočetná spousta, nechci proto, aby moje rady vyzněly jako jednoznačná řešení. Jsou to věci, které fungovaly pro mě a které jsem četla na fórech především pro pacienty s lymfomou, takže to určitě není obecné a platící pro všechny. I tak ale doufám, že alespoň některé z nich jsou obecné dost a že si z toho každý čtenář dokáže něco odnést.


# Dejte svému tělu vše, co potřebuje pro rehabilitaci

Změny, které chemoterapie přinese, jsou ze začátku nepředstavitelné a těžko se s nimi srovnává. Ty nejdůležitější z nich jsem se pokusila sepsat v mém předchozím příspěvku [Bestiář vedlejších efektů](../bestiary_of_side_effects). Našla jsem si ale nějaké aktivity a triky, které mi pomohly se s nimi vypořádat o trošku jednodušeji.

## Pitný režim je to nejdůležitější (a jídelníček taky)

Dostatečný příjem tekutin je další důležitá věc. V onkologických komunitách se často říká, že musíte rakovinu *vyčůrat* a je to pravda. Dostatek pití umožní tělu jedodušeji se zbavit "léčivých" chemikálií a z části také mrtvé rakovinné tkáně, která se v těch lepších případech postupně vylučuje z těla. S pitným režimem jsem měla vždy problém, ale pár dní před chemem a hlavně po něm jsem se opravdu snažila vypít alespoň litr a půl až dva litry vody denně. Pomáhá to se vším, bolestí hlavy, únavou, trávením, afty v ústech, dokonce i nevolností (obzvlášť pokud jste pořádně hydratovaní před infuzí). A také to hodně ulehčí práci ledvinám a játrům, které mají plné ruce práce s filtrováním toxických částí medicíny, a můžete tak omezit riziko jejich poškození v budoucnosti.

Stejně tak je zásadní, aby tělo dostalo dostatek živin, které mu pomůžou opravit se co nejrychleji po chemoterapickém roztrhání buněk. Samozřejmě, jídelníček by měl být zdravý a vyvážený, jak už tomu bývá, ale cokoli se počítá, především v prvních dnech po infuzi, kdy je člověku zle a je těžké do sebe nasoukat sebemenší porci. V tomto období doporučuji především lehká jídla, která nejsou moc mastná, slaná a pálivá. A také se nestresujte, pokud naberete váhu. Vaším hlavním úkolem je teď přežít léčbu, o standardy krásy bude dost času se starat až to bude za vámi.

### Zkuste se paradoxně vyhýbat svým oblíbeným jídlům 

Náš mozek je opravdu skvelý v tvorbě asociací, což je bohužel něco, co u chemoterapie brzy zjistíte. Ze začátku zní jako super nápad obklopit se svými oblíbenými jídly, aby vám v těch hrozných chvílích alespoň něco zvedlo náladu. Už po pár takových dnech si ale brzy začnete spojovat tato dříve oblíbená jídla se všemi těmi nepříjemnými pocity okolo a rychle je tak začnete nenávidět. Toto se mi bohužel stalo s několika dobrými jídly a našimi oblíbenými recepty a je škoda, že jsem o tom nevěděla dříve.

### Často měňte jídlo

Toto je další možnost, jak se vyhnout špatným asociacím a zároveň si pořád užívat dobrých jídel. V dobrých chvílích zkuste uvavřit zbrusu nové recepty, v těch špatných se nebojte objednat jídlo z restaurace, pokud si to můžete dovolit (což my jsme bohužel s Norskými cenami a našimi nulovými studentskými platy mohli tak jednou za měsíc). Podobná rada platí i pro pití, pokud máte už určitého nápoje plné zuby, zkuste jiný nebo nějaký, co jste ještě nikdy neměli. Já jsem si během léčby hodně oblíbila smoothies z různého ovoce v kombinaci s džusem, což tomu dodalo velkou variabilitu a nedovolilo mi to spojit si smoothie obecně s nevolností, protože to pokaždé chutnalo trochu jinak.

## Zkuste co nejvíce spát

Chápu, že tato rada může být těžká, stres a chemické změny a bolesti těla mohou přinášet problémy s spaním. Osobně jsem se posledních pár měsíců budila přibližně 3x nočně a bylo pak velmi těžké opět usnout — obvykle jsem prospala tak o dvě hodiny méně, než jsem reálně strávila v posteli. I přesto jsem se ale snažila spát co nejvíce to šlo, nejméně alespoň těch často doporučovaných osm hodin. První dny po infuzi jsem v posteli schopná strávit klidně dvanáct hodin, stejně je mi celý den zle a nemám nic lepšího na práci. Spánek je nejen skvělou regenerační metodou, kterou chemem roztrhané tělo opravdu potřebuje jako sůl, ale také je to úžasný způsob, jak přeskočit čas a nemuset prožívat ty nejnepříjemnější hodiny. Čím více spánku, tím líp.

## Berte léky, když je to třeba

Před svou diagnózou jsem byla vždy hrozný hrdina když se jednalo o nepovinné léky. *Ibalgin* a *Paralen* jsem vždy brala až když bylo fakt úplně nejhůř a jinak jsem se jim vyhýbala, sprej do nosu jsem taky nikdy nebrala ze strachu, že si k němu vypěstuji závislost a obecně jsem vždy odmítala všemožné léky, které mi mohly reálně udělat lépe. Chemoterapie je ale něco úplně jiného. Na nevolnost jsem měla dva léky, *Metoclopramide Accord* a pro horší případy *Ondansetron Bluefish* a tyto léky je fakt důležité brát už při prvních náznacích nevolnosti. To stejné platí i pro léky na zažívací potíže nebo třeba bolesti svalů a hlavy. Zachytit tyto věci všas je zásadní, protože jinak si váš mozek opět vypěstuje silnější asociace mezi léčbou a vší tou bolestí a skončíte jako já, neschopná jít na posledních pár infuzí bez léků na úzkost.


# Trávení volného času

Po začátku takto náročné léčby se váš život ze dne na den změní k nepoznání. Věci, které váš bavily a přinášely vám radost a energii jsou najednou tak náročné, že je nepředstavitelné se k nim vrátit. Je to smutné zjištění a je naprosto v pořádku truchlit své staré koníčky, není to však konec všeho. Stále existuje spousta věcí, které je možné během chemoterapie dělat a je fajn objevovat nové a věnovat se jim s tím vším volným časem, který najednou získáte.

## Najděte si nějakou pasivní zábavu

Některé dny prostě není možné dělat žádné reálně aktivní aktivity, to však neznamená, že musíte celé dny jen ležet v posteli nebo na gauči a koukat do stropu. Zkuste se zamyslet nad všemi těmi seriály, filmy, dokumenty nebo Youtube videi, na které jste se už dlouho chtěli podívat, ale prostě na to nebyl čas. Fajn je i znova shlédnout nějaké ty seriály, které jste viděli kdysi dávno a už si je jen stěží pamatujete, ale víte, že se vám líbily. Knihy jsou fajn, jestli se na ně dokážete s *chemo mozkem* soustředit. Pokud je to váš šálek kávy, videohry jsou také skvělou možností, co dělat během líných dnů, obzvlášť pokud máte spoustu nových her ve virtuální čekárně jako já. Konečně nadešel čas věnovat se jim.

## Najděte si nějaký lehký sport pokud to jde

Není však dobrý nápad během celé léčby jen sedět nebo ležet a nechat svaly propadnout atrofii. Jakýkoli pohyb je dobrý, klidně jen procházky nebo nějaká lehčí jóga, já jsem si občas vystačila jen s jógou speciálně pro onkologické pacienty, o které můžete najít spoustu videí na Youtube. Já jsem měla to štěstí, že moje léčba měla i dobré týdny, kdy jsem byla schopná dělat i aktivnější věci, takže pokud jsem se zrovna necítila zle, chodila jsem do fitka. Moje workouty nebyly nijak náročné, cvičila jsem s lehkými váhami a rozhodně ne do selhání. I to málo mi však ohromně pomohlo s bolestmi svalů, krku a zad, pohyb je bohužel opravdu důležitý ke zdraví.

Samozřejmě se však vždy prvně zeptejte svých doktorů, zda pro vás bude váš zvolený sport bezpečný. Můj tým mi například zakázal dělat jakékoli kardio, kvůli dopadu chema na srdce, abych ho nezatěžovala ještě víc. Nemůžu říct, že bych si na tohle rozhodnutí moc stěžovala. 

## Berte to jako možnost zkusit nové koníčky

Všechen ten nově získaný volný čas představuje spoustu možností zkusit něco nového. Může to být nějaký starý koníček, se kterým jste ze záhadných důvodů kdysi přestali, nebo nějaký zbrusu nový, který jste se vždycky chtěli naučit. A nebojte se je střídat. Váš mozek během léčby nefunguje tak jako předtím, takže by bylo zbytečně bolestivé snažit se u něčeho držet zuby nechty, i když vás to už nebaví. Hlavní je, aby vás to naplňovalo, i kdyby to mělo trvat jen chvíli. O mých pokusech naučit se něco nového si můžete přečíst v mém předchozím příspěvku [Galerie mých pokusů o kreativitu](../creative_things_i_did).

## Když je dobře, jděte ven!

Procházky jsou zachráncem špatné nálady. Občas prostě i když nechcete, zkuste se do toho donutit, udělejte si *stupidní procházku pro vaše stupidní psychické zdraví*. I kdyby měla trvat jen pár minut, bude to prospěšné. A úplně ideální je vzít s sebou někoho blízkého a dobře si u toho pokecat, na takových procházkách jsou vždy vedeny dobré konverzace. Většina nápadů na moje příspěvky vznikla na takových procházkách, včetně tohoto. Často chodíme na místní hřbitov, takže možná také proto je trochu morbidně většina mých příspěvků o rakovině, ale to už je vedlejší. Hlavní je hýbat se a nechat si zvednout náladu sluníčkem a pěkným novým prostředím.

## I "špatné" koníčky jsou dobré na zabití času

Toto je asi jedna z mých nejvíce divných a možná kontroverzních rad, ale pro mě to opravdu fungovalo. Určitě znáte pojem *doomscrolling* nebo *brainrot* a pokud ne, jste šťastní lidé. Popisuje to stav pasivního přijímání obsahu, který vám naservíruje nějaký algoritmus sociálních sítí, často *TikTok*, *Youtube Shorts* nebo v mém případě *Instagram Reels*. Pro mé babičky a dědečky, kteří se občas na můj blog taky kouknou, tato krátká videa bez nějaké hlubší pointy vás dokážou vtáhnout klidně několik hodin a když s nimi skončíte, vlastně si vůbec nepamatujete, na co jste se to vlastně tak dlouho dívali, a netušíte, jak to mohlo být tolik hodin nicnedělání. Všechno je to vymyšlené tak, aby vám to sežralo co nejvíce času a udrželo vás to na dané platformě co nejdéle.

Všechno to zní hrozně neproduktivně a závislácky, což je pravda, ale zjistila jsem, že se to velmi hodí na chvíle, kde opravdu nemůžete dělat nic jiného než trpět a čekat, až to skončí. Hlavním případem byly pro mě infuze. Nemocnice ve mě ke konci léčby vyvolala šílenou nevolnost, bylo mi instantně zle a celé ty hodiny jsem jen čekala, až budu moct vypadnout a složit se doma. Ale když máte tuto běžně nezdravou možnost, jak přeskočit solidní množství času a nic moc si z toho nepamatovat, najednou to není zas tak špatná věc. Neříkám, že by to měli zkoušet všichni, ale je to věc, která mi docela dobře fungovala. Zkoušejte na vlastní nebezpečí.


# Vztahy a socializace

V ideálním případě by vztahy s rodinou a přáteli měly být tou jednou věcí, která se nezmění a bude stále stejným kamenem opory, o který se můžete v tomto příšerném období opřít. Občas se však i toto změní, být v okolí onkologického pacienta bohužel může být psychicky vysilující a depresivní. I tak si ale myslím, že sociální podpora je jedna z těch nejdůležitějších věcí pro přežití chemoterapie.

## Opřete se do svých blízkých

Chemoterapie je opravdu těžko zvládnutelná, pokud je na to člověk sám. Proto se nebojte opřít do svojí podpůrné sociální bubliny. Když je vám zle, postěžujte si, když se daří a máte snesitelný nebo přímo fajn den, pochlubte se. A pokud s některými věcmi nechcete své blízké zatěžovat, možná zkuste psaní, ať už nějaký ten veřejný blog nebo soukromý deníček. Hlavní je mít nějaký ventil, jak ze sebe dostat špatné i dobré zážitky a nedusit je v sobě.

### Nebuďte jen ten kamarád s rakovinou

Ráda bych ale také zmínila, že je velmi jedoduché dostat nálepku *toho kamaráda s rakovinou*, což pak vede k tomu, že k vám staří přátelé přistupují úplně jinak a pak vám přijde, že se všechno najednou změnilo. Nezapomeňte tedy na své koníčky, na všechny ty ostatní věci, které z vás dělají zajímavého a příjemného člověka a dobrého kamaráda. Pořád s nimi řešte obyčejné každodenní věci, vaše a jejich oblíbené koníčky, malé problémky, se kterými se dokáží spojit. Pomůže vám to cítit se více normálně, rakovina vás neovládá úplně, tak ji nenechte!

## Coming out dělejte postupně

Když začnete své rodině, blízkým i vzdáleným přátelům a obecné veřejnosti poprvé oznamovat špatné zprávy o své diagnóze, pravděpodobně budete z ničeho nic zahlceni hromadou milých a empatických zpráv o tom, jak musíte zůstat silní, že to určitě brzy uteče a bude zase dobře a že kdybyste cokoli potřebovali, máte se na ně obrátit a všechno se to zařídí. Je to hrozně příjemný pocit, i když reakce občas dokáží být zvláštní, ať už moc lítostivé nebo mírně přehnaně optimistické a pozitivní, je super vědět, že na vás tolik lidí myslí.

Dost té podpory se však rychle vytratí. Lidé mají své vlastní životy a občas je těžké pochopit, jak dlouho může chemoterapie trvat (ta má byla na půl roku a je to jedna z těch kratších variant). Zprávy jsou ze začátku časté, milé a promyšlené, ale očekávat po lidech, že si po pár měsících vzpomenou na toho člověka, který si pořád prochází tím samým a moc se to nelepší, jen je teď plešatější a nemá ani obočí a řasy, je podle mě trochu nefér, naopak je to docela pochopitelné. Život se rychle mění když je člověk zdravý a je těžké vžít se do situace někoho, který si prochází tím stejným bolestivým cyklem šest měsíců v kuse.

Proto si myslím, že se vyplatí tato oznámení o diagnóze dělat postupně. Budete si tak moct užít přání a milých myšlenek ostatních po delší dobu. Já jsem širší veřejnosti (blízkým přátelům na *Instagramu*, kam jsem si pro tento účel přidala aspoň 70 lidí) svůj zdravotní stav oznámila až po třech měsících léčby. I do dnes, po šesti měsících, je spousta lidí, kteří to o mně vůbec neví, pokud se to nějak nedoslechli od známých. A vůbec mi to nevadí, aspoň mám spoustu možností, s kým to nově rozebrat.

## Nebojte se používat své nové eso v rukávu

Co si budeme, rakovina je skvělá výmluva na všechno. Lidé jsou povinni být na vás najednou hodní a dělat pro vás věci, které by jinak nedělali, a pak se ještě můžou cítit, že udělali dobrý skutek. Chemoterapie, jak už jsem dnes zmínila několikrát, je příšerná věc, takže si tuto kartu zasloužíte. Nebojte se ji použít, ať už to zní divně jak chce, je to jedna z opravdu mála *dobrých* věcí na rakovině.

A nebojte si nechat pomoct. Toto období je hrozně těžké a i malá laskavost dokáže změnit náladu celého dne. Je docela pochopitelné připadat si jako břemeno pro lidi okolo, když najednou přejdete do módu přežití, ale pokud vás vaše okolí má rádo, rádo vám také pomůže a udělá pro vás nějaký ten dobrý skutek. Zkuste se kvůli tomu necítit špatně, nebude to trvat věčně.


# Psychika

Tohle je jedna z věcí, na které jsem sama stále tak úplně nepřišla. Psychická stránka chemoterapie je těžká na popsání a asi nejvíce individuální, takže se těžko radí, co s tím, když se člověk cítí zle. I tak mám ale pár věcí, které mi pomohly dostat se přes ty nejhorší chvíle.

## Neciťte se špatně, že celé dny nic neděláte

Občas prostě přijdou dny, kde nedokážete udělat nic. Ať už to je fyzickou bolestí a nevolností, nebo psychickým vyčerpáním a ztrátou motivace, což chemo taky rádo způsobuje, některé dny je prostě třeba přežít, zabít ten čas s vědomím, že zítra třeba bude lépe. Neporovnávejte se se svým předchozím já, neboť brzy tento člověk bude vypadat jako úplně jiná osobnost v každém ohledu. Dovolte si nejet pořád na 100 % a připravte se na to, že vás čeká hodně neproduktivních a nudných dnů. Všechno je to jen za účelem přežití a pokud se vám to daří, tak děláte skvělou práci.

## Zkuste si věci zaznamenávat

I když jste nikdy nezkoušeli něco jako deník nebo záznamník nálad, podle mě se to tady dost hodí. Dá vám to trochu nadhled nad celou situací a třeba zjistíte, že to není celé jen bolest a utrpení, ale jsou tam i dobré dny, pro které dává smysl to všechno dělat. A dále, je také propěšné udržovat si záznam vedlejších efektů a věcí, které chcete na další schůzi probrat se svým doktorem. Zaznamenávání věcí je fajn a myslím, že by to mělo dělat více lidí.

## Berte to z hodiny na hodinu

Na začátku léčba může vypadat nepředstavitelně dlouhá. V mém případě jsem naštěstí měla pouze šest měsíců s velmi vysokou možností úplného vyléčení, ale i tak mi to přišlo nekonečné. Především na začátku mi tedy velmi pomohlo soustředit se na každý den jako jednotku času, kterou momentálně prožívám, a nemyslet na všechny ty, co mě ještě čekají. Dobře si pamatuju, když jsem byla u třetí infuze z dvanácti a přišlo mi to jako hrozně málo za ty všechny potíže, které jsem si už přetrpěla. Můj přítel však přišel s fajn myšlenkou, že už nikdy nebudu muset prožít třetí infuzi. Je to jedoduchá věc, ale občas je těžké si to uznat. Další už bude čtvrtá, pak pátá a pak už budu v polovině. Hodně mi pomohlo soustředit se na neúprosný pochod času, který s sebou tentokrát nestandardně přinášel dobré věci. Všechno jednou skončí, ale to platí i pro ty špatné chvíle, které všichni prožíváme. Je fajn nad tím přemýšlet takhle.


# Závěrem

To je asi vše, na co jsem si teď v rychlosti vzpomněla. Většina je o tom, přijmout svou novou doteď neznámou situaci, naučit se v tom chodit a nenechat se rakovinou ovládat. I když to občas vypadá naopak, stále máte kontrolu nad tím, jak se zachováte a jak budete na věci reagovat. A nezapomeňte být k sobě hodní. Jste dobří už jen tím, že se dokážete s něčím takovým poprat a udržet si alespoň trochu psychického zdraví a pohody. Jste silní a jsem si jistá, že to zvládnete a vyjdete na druhé straně silnější a s jiným pohledem na život. A to je něco skvělého.